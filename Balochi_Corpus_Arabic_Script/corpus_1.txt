

	اے کتاب کہ شمئے دستء اِنت ، نمیرانیں پروفیسر صبادشتیاریءِ پربندانی دپتر اِنت۔ چدءُ پیسر سید ھاشمی ریفرنس کتابجاہ ء پروفیسر صبادشتیاریءِ پربندانی یک کتابے ’’آگہی ءِ واب‘‘ءِ نامء چاپ کتگ ات،بلے پدا ھم ادارہء دگہ پربندانی شوہاز برجاہ داشتگت ۔ ھمے شوہاز ءِ نیاما پروفیسر صبادشتیاریءِ وتی دزنبشتگیں ءُ ردءُ بند داتگیں چیزے تاک دست کپت ،چارگء پد سہی بوتیں کہ واجہیں استادء وتی زندء وتی پربندانی دو کتاب ’’حیال ءِ دشتءِ سفر ‘‘ءُ دومی ’’تہنائی ھبر کنت‘‘ رِدءُ بند داتگ ءُ ایر کتگ انت ۔چریشاں یکے ءِ سردانک (Preface) ھم واجہء نبشتگت ۔اے دوئیں رِد ءُ بند داتگیں سیاہگانی تہا ھما کُلّیں پِربند ھوار اتنت کہ آگہیءِ وابءِ تہا چاپ بوتگ اتنت۔ وہدے ادارہء پِربندانی دپترءِ چاپ کنگءِ ارادہ کت گڈا ھمے سُہل کت کہ سرجمیں دپتر واجہءِ وتی ردءُ بند داتگیں دزنبشتانی وڑا بہ بیت البت ھما شعر کہ پشت کپتگ انت ، گڈسرا دیگ بہ بنت۔ واجہءِ پربندانی اے دپترءِ تہا ’’حیالءِ دشتءِ سفر‘‘ءُ ’’تہنائی ھبرکنت‘‘ءِ پجّیا پشت کپتگیں شعر ھم ھوار انت کہ آیانی تہاشش ھپت بلوچی پربندءُ دگہ اردو پِربند ءُ اردو ھائیکو ھوار انت۔
 	امیت اِنت کہ کتاب شمارا دوست بیت ۔اے درگتء شما وتی ادارہ سید ریفرنس کتابجاہ ء  وتی گوہریں سوج ءُ صلاح ءُ مارشتان دات کن اِت۔ 
ادارہ

شاعری لیبے نہ انت 

	اردو زبان ءِ یک ورنائیں شاعرے ات ۔ نام ات ئی شکیل احمد ۔اِے ھما یکّیں ورنا ات کہ آئی ء وہدے گوں من ڈیک وارتگ ات گڑا منی جند ءِ اردو شاعری کہ منی دیما الہان ئی کرتگ ات ، من حیران بوتگت آں کہ منی وتی جند ء وتی اُردو شعر پہ دل یاد نہ انت گڑا اے ورنا ء چتور اِے شعر یاد انت۔ اے ھما دؤر ءِ گپّ اِنت کہ بزاں منی اردو شاعری ءِ شکر ورنائی ءِ دؤر ات۔ اِے وہداں ھمے ورنا کراچی یونیورسٹی ء وانگ ات پہ وتی چکّاس ءِ تیاری ء لیاری ٹیکسٹ بک لائبریری (مُلّا فاضل ہال )چاکیواڑ ء آتکگ ات۔ھمے لائبریری ءِ کاردار منی سنگتے ات ءُ ایشی ء منالائبریری ءِ تہا یک جتائیں کوٹی یے داتگ ات کہ وتی کاراں گشاد بہ کن آں بلے اے کوٹی ء گیشتر گوں ادب ء واہگداریں سنگت مُچ بوتگ اِتنت بزاں اے ماں لیاری ء سرپدیں ورناہانی ھم نیادی ءِ جاگہ ات ۔چہ بلوچ ورناہانی نون میم دانش ؔ، اصغر دشتیاری ، عمر لاسی ، سلیم قمبرانی ، قیوم بلوچ ءُ عباس جلبانی ءِ نام گرِگ کرزنت ۔ ورنا ماں کراچی یونیورسٹی ء وانگ اِتنت ءُ اے زمانگ ء من نوک نوک بلوچستان یونیورسٹی ء استاد بوتگت آں۔ زمستان ءِ مو‘کلانی روچاں وہدے کہ من کراچی ء آتکگت آں گڑا اے درہیں ورنا ھمے کوٹی ء مُچّ بوتنت ءُ دگہ دگہ سرحالانی سرا مدام بحث ءُ تران ات ۔ اے ورناہانی تہادر بلوچیں ورنا ایوکا شکیل احمد ات کہ آھم کراچی یونیورسٹی ء سائنس ءِ شاگردے ات بلے پہ شاعری ء شیدا ات ۔ اے ھما زمانگ ات کہ عباس جلبانی ء ماں انگریزی ءُ کم باز اردو زبان ء شاعری کتگت۔ پدا منی گوشگ ءُ کڈّن کنگءِ پدا آئی ء سندھی شاعری ءِ نیمگا دلگوش گورکت۔ اگاں ترانگ اوں مہ دروہیت گڑا آئی ء اولی سندھی لچّہ کہ آئیءِ بُنگپّ ’’اجرک ‘‘ ات، پِرئی بست۔ باز وشّیں نظمے ات۔
	 شکیل احمد مدام منی دیمامنی اُردو شعر ونت انتءُ توسیپ ئی کت برے برے من دل ء حیال کرتگ ات کہ بلکیں اے منی شعراں کلاگ زیرِیت پرچا کہ منا دانگے، دو دانگ اردو شعراں ابید وتی شعر ھچّ دوست نہ بوتنت پمشکا من مدام ھمے گوشتگ 
بہر حال شکیل احمد ء مدام منی اُردو ءِ ھنچیں شعر ونتگ اِتنت کہ من وت شمشتگ ات ءُ یک ھنچیں رنگے ء آئی ء ونتگ ات کہ گوش ئے منی شعراں منا سرپد کنائینگ لوٹِیت ۔ 
	رندا وہدے کہ من بلوچی زبان ءِ نیمگا آتکان ءُ چندے سالاں رند من اُردو شاعری پہک ویل کت گڑا شکیل احمد ءِ تکانسری گیش بوت۔ اِے ھما وہد ات کہ اے ورنا یک فارمیسی کمپنی یےء نوکر بوت ءُ پہ ترّ ءُ تاب ء بلوچستان ء در کپت۔ بلوچستان ء ھر جاگہ ء کہ شُت گیشتر تیاب گوری دمکاں گڑا آئی ء مہلوکاں کُنّت کنگءِ ھاترا منی اردو شاعری ایشانی دیما ونت ۔ ھمے ترّ ءُ تاب ءِ نیاما وہدے کہ اے گپّ ئی اشکت کہ من اردو شاعری پہک یلہ داتگ گڑا گیشتر تکانسر بوت۔ وہدے کہ کراچی ء سر بوتگ ءُ منی حال ئی رستگ گڑاا وتا پہ من ئی سرکتگ ءُ گیشتر بحث ھمے گپّ ءِ سر ا ئی کتگ کہ واجہ اردو شاعری آخر تو پرچا ویل کتگ، تو نہ مارئے کہ تو چنچو ٹوہیں ردی یے کتگ ؟شکیل ء داں آخر ی وہد ء منا اے گپّ ءِ منّینگ ءِ جہد کت کہ تو بائد اردو شاعری ء ویل مکن ۔ 
	مروچی کہ من وتی شاعری ءِ کتاب ’’حیال ءِ دشت ءِ سفر ‘‘ ءِ بلوچی شاعری ءِ سرا بیچار کنگایاں گڑا چہ منی دل ء ھمے جُست چِست بیت کہ زاناں شاعری منی وسی گپےّ ؟ 
	نمیرانیں احمد جگر ء گوشتگ :
؂’’شاعری لیبے نہ اِنت اے و حدائی داد ے
ھر کسی تژن ءُ شگان ء منا بے وار کتگ‘‘ 



صبادشتیاری







دستونک

شپاں سیاہ پوش بیاں دل پہ پناہے گار اِنت 
مرگ نامینتگ بداں زند ءِ کہ راہے گار اِنت 

تئی جیگ بند ءِ نہ کرزاں بہ باں ٹاسین ءِ بدل 
وتی شوہاز ء تچاں مجّتی ساہے گار اِنت 

گُل کہ گلبانگ ء شُتگ، گُلگُلیں ارساں ریچنت 
باگ ءِ بُلبل کہ جن انت زار ستاہے گار اِنت 

رنگ بر گشتگ شپ ءِ، نی و سباہے آسِیت 
منی اُمیّت ءِ بلے رژنیں سباہے گار اِنت 

تئی نیکراہ ء منی زند ءِ تکے شنگینتگ 
بے وساں من کہ منی مہر ءِ گناہے گار اِنت 

بیا کہ بیایات ئے پری رنگ ءُ صدف سُنٹ ! پد ا
بیا کہ دیدوک ءِ منی، رژن ءِ متاہے گار اِنت 

کس وتی برات ء نہ دنت چرپیں دپار ءِ دیناں 
منی ڈیھ ء چوشیں بے دروریں تاہے گار اِنت 

شال: یکشمبے، ۱۲،اکتوبر ،۱۹۹۷ء







دستونک

اے زند ھرکس ء وسواس ءُ ستک ءِ نیام ء کنت
آبے وس اِنت کہ جنجالاں رپک ءِ نیام ء کنت

رُدیت بِلّے تئی شمشک ءِ نیام ء دل
اِے بے وتی اِنت کہ تائیت درچک ءِ نیام ء کنت

حدا سرہمیت ءُ ؟حدائی گوں عرش ءُ کُرشیاں 
آمور دانگ ء گُلناریں رکّ ءِ نیام ء کنت

چوں زند دنت اے بے زندیں زندگی مہر ءِ
مدام مردم ء کہ زند ءُ مرک ءِ نیام ء کنت

سوال مرگ ءِ نہ اِنت ، زند سیت ءُ نقص ئیگ اِنت
ہزاری جہد من ء ’’جنز‘‘ ’’آتک ‘‘ ءِ نیام ء کنت

نزاناں چونیں منی بہت اِنت ، زند ءِ گٹّ ءُ گراں
جناں من گامے پد نوکیں ڈکّ ءِ نیامء کنت

صباؔ اے سردریں راج ء سروک لاپ ءِ جل ء
مدام ھینزک ء منتیتءُ زکّ ءِ نیامء کنت

شال: یکشمبے ، ۲۱ ستمبر، ۱۹۹۶







دستونک

منی کہ ھمسفر انت نیکیں ھر دعا ءِ وڑا
پمیشکا مرچاں وتا لیکیت آ خدا ءِ وڑا
میتگ مرچاں ویران انت 						اے بی بلوچ ، گوادر 

ناکو جماھت سکیں وش گُفتاریں مردمے ات ۔ میتگ ءِ مردم ہر وہد ء پہ آ ئی ءِ وشُکیں گپانی ہاتر ء بازار ءِ ہوٹلء پچیں تگردانی سرء نشتگ انت ءُ پہ آئیء ودار کُتگ ۔ کس ء بیدئے ناکو جماھت ء کوپے چاہ ہم نوارتگ ۔ برے برے کہ ناکو جماھت ء دیر کُتگ گُڈا آئیءِ دُرائیں لوٹوک بے تائیر ءُ بے کرار بیتگ انت ۔ کدی کدی ہوٹل والا ءِ تب دگہ پیم بیتگ گُڈا ہمے گُشتگ ئےِ شما مُب ء مردم ءِ روزگار بُرتگ نئیل اِت کہ مردم آدگہ گراکاں پہ چاھے جوڈ بکنت ۔ مردمانی دپ ءِ گپّ بس ھمے یکیں بوتگ ترا گوں ہچ ء کار نیست تئی ہوٹل ءِ اے ساہت ءِ چاہ مئے ٹیکہ ء انت ۔ وہدے کہ ھمے گپّ ہوٹل والا ءِ گوشاں کپتگ گُڈا دگہ ہچے ھم نہ گُشتگ بس گوں وتی ہوٹل ءِ آ دگہ کاراں دزگُلائیں بیتگ ۔ ناکو جماھت ءِ راہ چاریں دوست ءُ سنگ ھاموش ءُ بے توار بیتگ انت ۔ چہ ھمے بے تواری ءُ ہاموشی ءِ نیام ء اناگت ء ناکو جماھت اتک ءُ وتی دوستانی پُر مڑائیں دیوان ء ساڈی بوت ۔ یکبرئے پتّر ءِ دُرائیں مردم ھیران بوت انت پد ا درائیں مردم یکپارگی پاد اتک انت پہ ناکو جماھت ءِ وش اتکی ء ناکو جماھت ء دُرائیں وتی سنگت پہ ستک ءُ دل یک یک ء گپت ءُ گلائیش کناانت ۔ دمانے ء پد دُرست وتی وتی جاگہانی سر ء نشت انت بلے ناکو جماھت ءِ جاگہ پیسر ء چہ ھور ءُ ھالیگ ات ۔ چہ ھمیشاں چے یکے ء ہوٹل والا توار پر جت ءُ بچہ (بچک) ہوٹل والا چاہ ءِ چاہدانی ء زور بیا ر گوں کوپاں ہوٹل والا کُرسی ءِ سر ء چہ پاد اتک چاہدانی یے گوں کوپاں زپڑت ءُ آرت دیوان ءِ کر ّء ایر کُت وہدے کہ ہوٹل والا روگ ء لگّت گُڈا ناکو جماھت ء توار جت بیا زرّاں بر گوں ، ہوٹل ولا پدا پر تر اِت ءُ زرّاں نا زُرت ئےِ ءُ ہوٹل ءِ تہ ء شُت ۔ چونائیءِ ناکو جماھت ءِ اے کوہنیں آدتے ات چاہ ءِ ورگ ء ساری چاھانی زرّاں دنت ۔ گوں ھمے کارپدانی نیام ء ادارکے گوست ناکو جماھت ء وتی وشیں گپّ وش وش ء دیوان ءِ دیما درشانت انت ۔ دیوان ءِ مردم چہ کند گء سیر بوت انت چہ گیشیں کنگاں مردمانی چمّا ں ارسانی ھارے بُجاں بوت ، ہمے پیم ء داں سئے ساھت ء پد دُرستاں یک پہ یکے ء دومی ء را رُکست کنان کُت ۔ ناکو جماھت ھم چہ ھمیشاں جُتا پہ وت شُت ۔ ہمے پیما وہد گوزان بوت ، میتگ نوک تران بوت ، کوہنیں مردم روان بوت انت ءُ آہانی جاگہ ء نوکیں مردم آیان بوت ۔ اناگت ء یک روچے سُہب ءِ سر ء میتگ ءِ مسیت ء جار شنگ ات کہ دوشی ناکو جماھت بیران بوتگ ءُ بیگاہ ءِ پنچ بج ء آئیء را ماں وشیانی کبرستان ء کبر ءُ کسارات کن انت ۔ گوں ھمے جار ءِ اشکنگ ء میتگ ءِ دُرائیں مردم ءُ آئیءِ زندگی ءِ دوستریں مردم ہم سک ابیتک ءُ پریشان بوت انت ۔ ہر یکے ء دومی ءِ دروازگ ٹُک ات ءُ ھمرا کُت ۔ درست یکجائیء ناکو جماھت ءِ لوگ ء شُت انت داں گنداں ناکو جماھت ءِ میّت شُشتگ ءُ تیار انت ۔ بس تہت ء کنگی ءُ مانش ء برگی انت ۔ کساس پنچ ءُ دہ منٹ ء رند مردماں گشت بلے کن ات نوں کبر تہار انت ۔ گُڈا ناکو جماھت ءِ میّت برگ بوت داں وشیانی کبرستاں ء ۔ وہدے ہود ء سر بوت انت داں نیم مُلا ء آئیءِ جنازہ ونت ءُ نماز ءِ جنازہ ءِ وانگ ء پد مردماں ناکو جماھت کب ءُ کسارت کُت بیت من ھاکانی چیر ء میار کُت ۔ 
دُراھیں مردم گوں ارسیگیں چمّاں پد ا وتی وتی لوگاں یک پہ یک ء رھادگ بوت اتن یک برے پدا وہد گوں ترندرپتاریں گاماں دیم ء جُنزان بوت میتگ ءِ بازار ءِ ہوٹل ءُ درد ءُ رنجانی تہ ء مردمانی روگ ءُ آھگ نوکتر ات ۔ ہر دیں کہ ہدا مُرزی ناکو جماھت ءِ سنگت پہ چاہ ء چرے ء نشت انت گُڈا گپّ تہنا ھمے پشت کپت کہ ناکو جماھت ءِ بیران بوہگ ء گوں میتگ مرچاں ویران انت ۔ 
پدا فرعون ءِ گس ءِ دروگیں مار زند ء دج انت
کجا چہ بیاراں دیہے موسیٰ ءِ عصا ءِ وڑا

من گار باتاں تئی کلکشان ء گیوار ءِ
کہ بلکیں سرباں دل ءِ آزمان ء ماہ ءِ وڑا

مدام رپک یے دگہ گوں درآمدانی وڑیں
مبات بہت ء کسی راج ءِ رہنما ءِ وڑا

اگاں کہ کو‘ر انت بلے چم پچان ء ریپینت
دگہ نہ گنداں چوشیں رہبرے تماہ ءِ وڑا

دلانی حالاں حدا زانت یا بزان ئے وت
بلے اے ماہگر ء گپتگ تئی نما ءِ وڑا

صباؔ اے شال ءِ بدن پلیں رُہبر اِنت ستر
بلے نہ گنداں دگہ شیریں ماہ لقا ءِ وڑا

شال: سے شمبے، ۱۴ ، اکتوبر،۱۹۹۷







دستونک 

وفا ءِ راہاں سفر ھست ءُ ھمسفر گار انت 
اگول ءُ بے وس انت کہ راج ءِ راہبر ، گار انت

رمگ گوں لنگڑی ء کپتگ ماں بہارگاہ ء
شپانک گردیت دری ڈیہاں ، کہچر گار انت 

اے ڈیھ رستراں رُپتگ ، پس انت گُرک ءِ میار 
کہ رِپکاں باج گُلیں بُرتگ بے ھُنر گار انت

تئی انیچگ ءِ رژن اِنت منی دل ءِ رہشون 
رساں من منزل ء مہرئیگ بل ! ستر گار انت 

وتی سر آتکگیں وشّیاں پہ تو شکسایاں 
من درد ءِ رہسر ء رہچار اں تئی نپر گار انت 

حدا وت حیر بہ کنت بے سریں گہیں راج ء 
سرگ سرگ ادا تالان انت ھیسی سر گار انت 

من پیش داراں دل ءِ گُبگُباریں ٹپّاں اگاں 
کسے گوشِیت، صباؔ! مہر ءِ تئی ثمر گار انت 

شال: یکشمبے، ۲۸، سمبر ،۱۹۹۷







دستونک 

دل ءِ ھند ء نوں درد وائی کنت 
ترانگ ء بے وفا ءِ آئی کنت

واہگ ءِ ولّ زہر آپ کتگ 
باریں نوکیں نی چے تباہی کنت 

رستریں رنجان گوں ھلاہوشاں
انگت ء نوکیں درد راہی کنت 

نوکیں پندل پہ راج ء سازان اِنت 
راہبر ڈیھ ء گار ءُ سیاہی کنت 

فکر، ظالم مدام شاہ تب اِنت 
دل منی ، تئی در ءِ گدائی کنت 

من مدام گراں گورءِ سوالیگاں
بلکیں یک رندے ء درائی کنت 

دل زُرتگ وتا اگول کتگ 
کے صباؔ چوشیں مشکرائی کنت 

شال :سے شمبے، ۴ ،نومبر، ۱۹۹۷







دستونک

طاقت ء گیش، واہگاں کم کن 
زند ءِ جنگجاہ ء فکر ء الّم کن 

تو کہ کوٗریں طبیب ءِ باہوٹ ئے 
گوں وتی درداں ٹپّاں مالم کن 

کئے بہ جوکینیت مستیں اُوماناں 
مہر ءِ اندوہاں زیر ! ھمدم کن 

منزل اِت دیر ، ھلکاں ڈکّال انت 
توشگ ء جہد ءِ گیگ ءُ سرجم کن 

رستر انت ، پُلّ ءُ پرتگاں ویل انت 
گورم ءِ رکّ۱؂ء دستاں مُہکم کن 

غم، غم ءِ وشیانی محتاج اِنت 
غماں وشّی ءُ وشیّاں غم کن 

او صباؔ! مادنیں رہ ءِ گٹّاں 
تو نہ بئے گار، ھاترا جم کن 

۱؂بزاں رکّینگ ء				شال: یکشمبے ، ۹ نومبر، ۱۹۹۷







دستونک 

سنگے لوٹِیت پہ سر ءِ جنگ ء
بے کماریں گُل ءِ در ءِ جنگ ء 

ھچ نہ کنت دژمناں بلوچ وتی 
دستاں کار بندیت برادر ءِ جنگ ء 

بُوٹاؔ شات کہ نہ بیت ھچّی
ھمے لانچان اِنت سنگُر ءِ جنگ ء

شال ؔ ئی داتگ کہ بے وس اِنت رہشون
مہکم انت باسک ئِے گوادر ءِ جنگ ء

چہ کجا بیاراں مہکمیں باسکے 
ڈیھ ء شِنگیں پہ رستر ءِ جنگ ء

اِشتگ ئِے در وتی درامداں پہ 
ژند ءُ ژول اِنت درور ءِ جنگ ء

ما ھما ءُ نلی ؔ ءِ جنگ ھما
زہم گوہرام ءِ چاکر ءِ جنگ ء

گوٗنڈلاں کار مہ بند منی کوٗش ء
دیدگے لوٹیت کافر ءِ جنگ ء

پہ، صبا ؔ نارگ ء نہ بیت آزار 
لشکرے لوٹیت لشکر ءِ جنگ ء

کراچی :۸، فروری، ۱۹۹۸







دستونک 

پرچا جور ئے تو ھر دپ ء ترانگ!
نقص چارئے ءُ نئے نپ ء ترانگ 

چو و جنجال کم نہ بنت ھچبر 
نہ گوش ئے روچ کہ شپ ء ترانگ 

من کہ ویلاں وفا ءِ سیاہ ڈنّ ء
بد وفائی ءِ بیا کپ ء ترانگ 

مئے مرادانی سیاہ سریں بانٗور 
دیر اِنت نشتگ پہ سر گوپ ء ترانگ 

تئی جدائی ءِ کُورہ ءِ آس ءِ 
کے بہ توسینِیت گپ گپ ء ترانگ

داکتر ءُ ملّا ءُ طبیب بیزار 
بیا بہ بر گوں وت مئے تپ ء ترانگ 

مئے گنوکی ء ھم شمار بکن 
گند اوشتاتگیں سرپ ء ترانگ 

شال: چار شمبے، ۱۵، اپریل، ۱۹۹۸







دستونک 

کُجا اِنت بحتے چوشیں لال ء وت حیالے کیت
مدام رہسراں ننداں کہ بلکیں حالے کیت

دو شش ماہ گیش نہ گوستگ کہ گران گور اِنت چہ من 
ھمک دمان گوش ئے نوکیں یک وبالے کیت

نوں چمّاں ارس نہ منتگ منی بہ بنت قاصد 
نوں زگریں حون ء دل ءِ ریچاں بلکیں گالے کیت

کدی رزینِیت منی کُلّ ء بے کماریں گُل 
کدی نہ زاناں پہ من زند ءِ نیکیں پالے کیت 

ھما مناں ءُ وفا ءِ ھما کپیں وڈّ اِنت 
آبد وفائی ءِ دائم گوش ئے مثالے کیت

اے راج ڈکّیں غلامی ءِ پاہٗوء درنج اِنت 
پہ رستگاری ء باریں کدی نوں لالے کیت 

زراں پہ زند ء صبا ؔ کہریں گند ! امروز ء 
اُمیت ءِ مُرگ منی واب ء نیم بالے کیت 

شال: ۲۵، اگست ،۱۹۹۸







دستونک
 
سیاہ شپیں روچ ءِ دراہیاں گنداں 
ھو! چو ’’قول ءِ پسے ‘‘ ء پابُنداں 

تو کدی کائے یا نیائے ھچ 
روچے سد رنداں ماسگ ء بنداں 

تو کہ بدواہی ء وفا زان ئے 
چوں کناں زیر آں پیشی سوگنداں 

ارس ھو لمب انت گُلگُلیں چمّاں
چنچو تہتالاں چہ دل ء سِنداں 

راستیءُ رژن ءِ اے سفر گران اِنت 
دروگ ءُ سیاہی ءِ چنچو در بنداں 

دل منی واہگانی کوہنیں بان 
تئی مہر ءِ من بستگیں تنداں 

کے صبا ؔ زیرِیت بیرگیں تاوان 
اے مناں مہر ءِ اندوہاں ژنداں 







دستونک
 
حیال ءِ دشت ءِ سفر زند ء پُلگدانی گُمان 
ھما کہ لُکّ ءُ لوار ء اِنت جمبرانی گُمان 

کدی نہ زاناں تئی دروشم ءِ لقا شہمِیت 
بہار ءِ پُلّ دینت وشّیں کندگانی گُمان 

کجا اے سجدہ ہزاری کجا تئی پیژگاہ 
کجام کافری اِنت ، چے انت دلبرانی گُمان 

کدی کہ ٹال بہ لرز انت ادا کہیر بلّ ء
کُش انت مارا تئی ٹہلیں ملّگانی گُمان 

پداکہ ناشراں دؤر داتگ چاکر ؔ ءِ دیوال 
سروک چون انت ؟ منا بیت مردگانی گُمان 

اگاں کہ زند منی بیت مولم ءُ ساچان 
بزان کہ ٹاہے جتگ زِرد ء مہپرانی گمان !

حیال در کپیت شیرین ؔءِ کل ّ ءِ طوّاف ء
صبا ؔ ء گار کنت زاناں آملپدانی گُمان 

شال :شمبے، ۱۹، ستمبر ،۱۹۹۸

دستونک 

کینگ ءِ تومکاری ء راجے ودگ ودگ کُتگ 
چوٹ، نزانتکاریاں ، مادنیں راہ ءُ دگ کُتگ 

آزاتی ءِ و مرکب ءِ پاد پروشت انت دژمناں 
دوستاں چیا وتی وراک سلکاری ءِ مدگ کُتگ 

پرچے من ناراں بے وتی ؟ اِنچو نزان ئے بے غرض!
مہر ءِ ملندروہاں منی زرد زدگ زدگ کُتگ

راہے دگہ رُما منا بیا گواچنی ءِ تو حدا !
باجو ءِ ریپکاریاں سسّا کہ سر بتگ کُتگ 

زہیر ءِ کپوت بیا ترا زنگانی گواہیاں گوشاں
ھامین ء درد ءِ ندر من اومان ءِ مچکدگ کُتگ 

بلیدہ: یکشمبے، ۱۰، نومبر، ۱۹۹۸







دستونک 

ھوس نہ بیتگ کدی شہر ءُ میتگاں مئیگ ء 
اے چونیں آتکگ صدی شہر ءُ میتگاں مئیگ ء 

نہ درد ءِ درچک بر اِنت نیکہ ھار ارسانی 
چُشیں ڈُکّال ودی ؟ شہر ءُ میتگاں مئیگ ء 

ضمیر ءِ سودا ء گل زرتگ راج ءِ رہشوناں
کےء کتگ اے بدی شہر ءُ میتگاں مئیگ ء 

حیال ء شبرہی زُرتگ ءُ فکر ء شپ درنگی 
نہ زانت راست، شہر ءُ میتگاں مئیگ ء

کے ء توار جن انت دشتِ بے امان ء بہ گوش !
بہ گوار رژن ! دردی شہر ءُ میتگاں مئیگ ء 

اے ماہ ءُ وسال بدل بیتگ یا بہ گوش دلبر !
وتا تو داشتگ پدی ، شہر ءُ میتگاں مئیگ ء 

صبا ؔ جو زار مہ جن کرّ ءُ شپ زدانی در ء
اے در نہ بُتکگ کدی شہر ءُ میتگاں مئیگ ء 

شال :سے شمبے، ۱۶، مارچ، ۱۹۹۹







دستونک 

ھامیناں گنجیں من ، گوش ئے بشّام ء کپتگاں 
آبے کمار ءِ کار انت چو ناکام ء کپتگاں 

پہ من نہ انت اگاں تئی اے ٹہل ءُ تُلُّسی 
پرچا گڑا اے ریدگیں تئی دام ء کپتگاں 

رنجان ء لذّتے دگہ دردان ء وشّی یے 
من الّما نوں مہر ءِ اول گام ء کپتگاں 

تو بے وفائے، انگت ء بے عیبیں گوٗھر ئے 
من با وفایے آں بلے بنّام ء کپتگاں 

چے ربیتے مروچاں تئی شہر ءُ میتگ ءِ 
پریات گُٹّ گیر انت چہ چیلام ء کپتگاں 

اے زرّ ءِ عہد ء ڈیھ ءِ ھمک چیز نیادی انت 
من تیوکانیاں ادا لیلام ء کپتگاں 

زوراک ءُ بے ضمیر منی حاکم ءُ سروک 
گنجانی واجہ انت بلے ھمشام ء کپتگاں 

				کراچی: سے شمبے، ۹، مارچ، ۱۹۹۹، 
				 کوئٹہ: چار شمبے، ۲۱، اپریل، ۱۹۹۹







دستونک

تئی یاد ءِ پداں کہ گار کناں 
کئی سرا رندا اعتبار کناں 

تو اگاں دود ءِ پاہو ء لوپ ئے 
نوک من مہر ءِ آدگار کناں 

بیا بچار جیگ ءِ درتگیں ریڑاں 
شپاں لنجیں من چو سحارکناں 

ھستی ءُ نیستی ء معنایے نہ رست 
کرنے گوستگ کہ من شمار کناں 

رند پداں کرّیں رہبرانی رم انت 
کے ء ویرانگاں توار کناں 

بے سما ڈیھ ءِ شاعر ءُ لبز انت 
ایشاں من مردگاں شُمار کناں 

آزاگیں ٹپّاں گونجناں چو صبا ؔ 
ایمنیں زرد ء بے کرار کناں 

کراچی: آدینگ ،۲۰، دسمبر، ۱۹۹۸







دستونک 

وتی اندر ءِ من زاناں ھما پرشت ءُ پروشی کاراں 
منا ترانگاں ھزینتگ پرا گوستگیں بہاراں 

منی درداں کے دوا کنت منی رنجاں کئے بہ ماریت 
منی درد واریں مہرم چہ من بُرتگ کہر واراں 

کدی پہر من نہ بستگ پرے دوستاں دودیمی 
ادا ھمبلانی ھلک ء من پمشکا بے تواراں 

تئی دُوری ءِ زہیراں منا بے وتی مہ داتیں 
من نزاناں کہ مروچاں اے کجام کِشکاں گاراں

تئی بے کماری ء کت منا انگرانی باہوٹ 
تئی دلبری ھمیش اِنت وتا آس مانداراں 

منی ارس بنت قاصد گوں اے بشّی جمبراں دوست !
چہ دلے ادا شموشاں تئی وعدہ ءُ کراراں 

من صبا ؔ سمین ءِ ھمبل بلے بہت اِنت تہل ءُ کُچّل 
کجا ھیت واریں شیرین ؔ کجا من کہ زہر زاراں 

کراچی: پنچ شمبے، ۲۴، دسمبر، ۱۹۹۸







دستونک 
(پہ چمروک ءِ ترانگ ء)

دلبری چی انت چہ دلبراں جُستے
کوپگ ء شِنگیں مہپراں جُستے 

گار سیاہی چی ء دئے راج ء؟
سُتکگیں زرد ءِ رہبراں جُستے 

کرن گوستگ کہ ڈیھ ء ڈکال اِنت 
میزریں ڈنّاں من گِراں جُستے 

چون امروز ءِ سُہب بنت بیگاہ 
کے بہ گیپت گوپشیں بے داراں جُستے ؟

کے ء سودا جتگ وفاہانی 
بیا بکن دُزّیں لشکراں جُستے 

گُنگ ءُ کرّی کہ ربیت اِنت زند ءِ 
وت حدا گیپت ناشراں جُستے 

لاپ ایمان ءُ دین جُوپّء اِنت 
کے صباؔ کنت انگراں جُستے

شال: سے شمبے، ۲ ا،پریل، ۱۹۹۹

دستونک

مئے گنوکی ء ھچ نہ بیت گندئے!
’’سار‘‘ چات ء وتی کپیت گندئے!

چو و دود اِنت، جہان ءِ بے دودی
چو و انسان ءِ دل پرشیت گندئے!

شپ کہ کستانی سیاہ ءُ بیمناک اِنت 
مہر ءِ ماہکان ھم بلیت گندئے!

کئے وتی واہگان ء پاہو دنت
من نہ ترّاں کہ دل نہ بیت گندئے!

بیارات نوکیں خدا یے درگیج ایں
کوہن انت اے مندر ءُ مسیت گندئے!

اے صباؔ انت کہ پہ سباہ نالِیت 
جنت سر سر ءُ داں مریت گندئے!







دستونک

جی پہ شیرین ءِ شکّلیں نام ء
سد برا من گراں دپ ءِ تام ء

تود ءُ اُمّیت ءِ تنچ اِتگ تئیلاں
زند ءِ پالیچاں کام ءُ ناکام ء

کدہاں تہلیں پروشت نہ کنت ھوشام
ماکہ تُنّیگ تئی دپ ءِ جام ء

پرچی ء بے انان ء دزموش ئے
اگاں منّ ئے کہ ِٹک کتگ بام ء

ھرکس ء موجری کتگ دروشم
کے بہ کنت فرق نام ءُ بنّام ء

دروگیں باوست تئی متاہ زند ءِ
ترس داتگ ترا شپءِ شام ء

مرچاں ڈاہ ، شوٗر کوتاہ قدّانی
داتگ بالاد ء جورکاں بام ء

جی زہیرانی مہلب ءِ ترانگ
کنت اومان دل گلندام ء

تئی ’’سید راہ‘‘ ءِ مادنیں شوہاز
نی صباؔ کپتگ ئے اول گام ء

شال: ۹، جولائی، ۱۹۹۴







دستونک

وتی ’’بصیرت‘‘ ءِ رژن ء سفر کنگ لوٹیت
گنوکیں زرد ترا راہبر کنگ لوٹِیت

کےء شوہاز کن ئے کربلا ءِ گرمیں پڑ ء
وتی گوں حون ء وتی جان ء تر کنگ لوٹیت

من زند ءِ لبز ء دگہ معنایے دئیگ لوٹاں
تراھوں مرگ دگہ راہے درکنگ لوٹیت

نزانتکاری ء نوکیں دگہ سرے کشتگ
کے ء نوں تچکیں رہء چہ گسر کنگ لوٹیت

کے اِنت کہ جور جوابی ءِ شرتگ ء کپتگ
کے اِنت کہ گُنگی ءِ عہد ء ھبر کنگ لوٹیت

کے انت کہ دردانی ڈکّال ء جند ء پاہو دنت
کے اِنت کہ رنجانی ہار ء دوسر کنگ لوٹیت

صبا چہ پیشگیں اُفّار ءِ آسر ء بے حال
دگہ نوں آہے پہ دوست ء نپر کنگ لوٹِیت

شال: ۵، مئی، ۱۹۹۳







دستونک

وشّی ء گونءُ سکّی ء ھمراہ نہ بنت
زر چنیں ھمبل ھچ کسی دوزواہ نہ بنت

من زری مُروارد چت ءُ لاکوٹ ء کت انت
پر تئی جیگ ءِ چندنیں لاس ءِ براہ نہ بنت

جی مرادے کہ منزل ء مہر ءِ سربباں
ھرکسی بحت ء دلبرانی پیژگاہ نہ بنت

رُہبریں یار ءِ دست سمارے ء مہتل انت
آ زگیں زرد ءِ ٹپ گومے زیمیگ ء دراہ نہ بنت

گوستگ انت دیر اِنت دوست گوں کوشیں زانسراں
دل گنوک نوں چوں ماں شپی پاساں آگاہ نہ بنت

بیا پدا زنگان ء دل ءِ ریچ ایں یک پہ یک
مہر ءِ ھمدرور کینگ ءُ کست ءِ جنگجاہ نہ بنت

شکّلیں شیرین ء گوں وتا بُرت انت شہد گپ
نی صباؔ سسّاءُ سما پیشی برجاہ نہ بنت

شال: آدینگ، ۶، ستمبر۱۹۹۴







دستونک

کجائے تو کہ امبازاں گِراں گوں
آ مہر ءِ پیسری رازاں گِراں گوں

پہ پوتاری نہ روت اِنت بزّگی مئے
من مُلّاپرچا تئی وازاں گِراں گوں

ترا شوہازِتگ من ھربہار ء
تئی من پیشی شوہازاں گِراں گوں

چہ من پُرس پیشی وزوازانی نیشاں
من چنچو نوکیں وزوازاں گِراں گوں

بزاناں ریدگیں واہگ کجام انت
پمیشکا سورگیں دازاں گِراں گوں

منارا منزل ء مہر ءِ رسینیت
ھما سوہویں جمازاں گِراں گوں

چتور اے لذّتاں دردانی مارنت
اے جُست ء درد ءِ ھمرازاں گِراں گوں

شال: آدینگ، ۱۳ ،ستمبر، ۱۹۹۴







دستونک

ترانگ ءِ انگرانی آماچاں
روچ نیمونے پہ وتا ساچاں

لبّ ءِ گورگنداں میم تاموٗر اِنت
ترونگل ءُ کتر کہ گوش انت آچاں

مرچاں رہشونءِ مال ءُ مت زند ءِ
ھُشکیں پیتاری ، بے سریں چاچاں

منی کلمانٹیں بانکیں واہگ!
بِل! مہ زرگیش جازءُ پرداچاں

مادنیں راہ ء دروگ ءِ کنڈ ءُ بیٹ
راستی ءِ بور ء انگت ء تاچاں

سوتکگ ھنکین بے بُنیں کلپاں
راج ترنداپ ءُ صحبت ءُ ناچاں

روچے تنگہ وفاءِ بہا کارِیت
زند ءِ پیلوش واہگ ءِ آچاں

شال: دوشمبے، ۲۶، اکتوبر، ۱۹۹۴







دستونک 

ما کہ مہرانی ولّ سبزینتگ 
کینگاں نپت ءُ بیر گوارینتگ 

بل ! گنوکاں ، ایشاں گوں حون ء وتی 
مانشانی چراگ بالینتگ 

مرگ ءُ زند ءِ ہزار بومیں رہاں 
کے ء چوٗن چوٗن لاپ والینگ 

گِند ! زِر سوچیں زرد ءِ پاہار ء 
انگرے نوکیں پہ من روٗدینتگ 

کے بہ بیت ترانگانی دیمپان تئی 
کشّ ءُ ھُر جن من ساہ رکّینتگ 

تئی زہیرانی تانجو ءِ تانگ 
بید ہاں دل گنوک رُلّینتگ 

بیا کہ ھنّی سرانی سودا اِنت 
بیاکہ مرگ ء جہان ملّینتگ 

اے کہ کوتاہ قدّانی چوگان اِنت 
کے ء زانت ءِ ڈگار برّینتگ ؟

انگتا زندگاں صباؔکہ منا 
واہگ ءِ چہر ء وش چکّرینتگ 

شال :چار شمبے، ۲۹، جون، ۱۹۹۴







دستونک 

شپ اے بانگواہ نہ بیت اِنت پرچا ؟
روچ آگاہ نہ بیت اِنت پرچا 

وہد ءِ آدینک ء وتی جند ء بچار 
ھوش برجاہ نہ بیت اِنت پرچا 

کرنی کوٗرانی حدائی بس اِنت 
ظلم بیگواہ نہ بیت اِنت پرچا 

ترندیں گور گنداں زندمان ءِ ، دل 
منی ھمراہ نہ بیت اِنت پرچا 

زندگیں لاش انت اے ڈیھ ءِ مردم 
گو‘ر جاگاہ نہ بیت اِنت پرچا 

مرچی دنزین اِنت آگُل ءِ گیوار 
راہ ، رنگراہ نہ بیت اِنت پرچا 

دستاں کوٗریں طبیب ءِ نُکّک جنت
نادراہ ، دراہ نہ بیت اِنت پرچا 

پنجگور: پنچ شمبے، ۲۲، اکتوبر، ۱۹۹۰







دستونک 

پرچا ؟ پدا پرچا ؟ پدا پرچا ؟ پدا پرچا؟
اے زند گہیں یکّیں ھمے جست ءِ وڈال اِنت 

گوں من ءُ مرادیگی کے اِنت زند اجل کنت 
بے منّ ءُ مرادیگ ء ھمک زند زوال اِنت 

تو ’’زرچن ‘‘ ءِ ھمراہ تئی جند کُٹیں روٗد
من ھاک ءُ گِلءِ بچ منی جندءِ کمال اِنت 

ارواہ ءِ طلبگاریں گل اندام ءِ شوہاز اِنت 
بدحالی ءُ بے حالی ءِ حالءِ ھمے حال اِنت 

تئی ترانگ ءِ تائیت گل ءِ ہاؤ بند * اِنت 
اے واہگ ءِ چوگان ء بزاں مہر ءِ دمال اِنت 

دل بُرّیں زہیرانی پدا دِرّگ ءُ د‘وچ اِنت 
مرگءِ کے ء اومان، کے ء زند ءِ حیال اِنت 

شیرین ءِ شپیں دیدگ ءِ تیرانی کمان انت 
ھر وہد سرپ انت زرد، گزل ، لچّہ انت گال اِنت 

*ھاوند

شال: سے شمبے، ۸ ،اپریل ،۱۹۹۷







دستونک

کدی بلیت گہیں بام مئے سمائی ءِ
کہ شپ زدیگیں تئی کوٗریں بادشاہی ءِ

من بے وتاں کہ گناہانی مہر ءِ ایرجیگاں
نہ لوٹاں ہوش ء تئی کست ءِ پارسائی ءِ

اگاں نہ منّ ئے پہ توکاگدے دگہ شکساں
اگاں بہ منّ ئے بزاں جزم اِنت بے وفائی ءِ

درآتکگاں پہ در ء درد ءِ ٹُکگّء ، ھنچوش ،
دل ء کتگ پدا اومان تئی درائی ءِ

دمانے جلّ! کہ کناں اہوتی دو گپ گوں تو
کہ اعتبار نہ اِنت زند ءُ نادراہی ءِ

اے پنجاہ سال اِنت گلیں ڈیھ ءِ سر، منی رہن اِنت
کہ آسر انت ردیں کارانی ھان ءُ ، بائی ءِ

صباؔ مئے زند ءِ درہیں کٹ ءُ نپ ھمیش اِنت بس!
گُلیں زمین ءُ دگہ واہگ اِنت ھمائی ءِ 

شال: دوشمبے، ۱۴، اپریل، ۱۹۹۷







دستونک 

گلگ کناں گوں کے ء دردمندیں دل گار اِنت 
کہ شہدیں مرگ ءِ پدا شکلّیں اجل گار انِت 

رواں گوں موجیں دل ء مادنیں راہ ء زند ءِ 
اے رنگراہ گوش انت اے اگول ء بل گار اِنت 

دل ء کہ ٹپّے دگہ داتگ عہد ءِ زوراکاں 
اے کے گوشیت کہ منی راستی ءِ بدل گار اِنت 

مسام ءُ عہد ءُ کراراں نوں کے بہ بندیت پہر 
بلوچ ءِ زند ءُ بلوچی ءِ ھر بتل گار اِنت 

بیار رنجانی کرمانیں تاس ءِ زر کیفاں 
کہ دیر اِنت زردانی تاہیریں زلف ءِ ول گار اِنت 

آعاشقی ءِ گہیں دشت زاناں بیگواہ اِنت 
کہ یاد ءِ آبلہ جیگانی مرچاں تل گار اِنت 

تو چوں رس ئے وتی مہرانی منزل ء کہ صبا ؔ
گوش انت کہ مہکج ءِ گیوار ءِ رژنیں پل گار اِنت 

شال :۲۳، دسمبر، ۱۹۹۴







دستونک 

آ کہ دردانی شریدار نہ بنت 
گوں کس ء مُجتّی ء یار نہ بنت 

تئی ھمک گام مئے سجدہ ءِ نشان 
وشنیتک چو ما گناہگار نہ بنت 

ترانگ ءِ کُچّل ءُ ما رجین ء بہ تِنگ 
دود ءِ پابند کہ دشتار نہ بنت 

مرگ داتگ منا زند ءِ نام ء 
شیر دروشم اے وفا دار نہ بنت 

بے ترا زند ءِ سفر چون گوزایت
بے ترا رنج منی گار نہ بنت 

دانکہ تو دست سمارئے نہ گوزئے
دراہ تئی کرنیگیں بیمار نہ بنت 

ما صبا ؔربیتاں مہر ءِ سہیگ ایں 
بید تاوان اے بیپار نہ بنت 

کراچی :یکشمبے، ۳، مارچ، ۱۹۹۷







آزات دستونک

تو منا درد ھم نہ بکشائے
تئی در ء دست شہاراتگ چنچو

زاناں رنج ءِ ھزانگ ء ھوں ابید؟
مہر زرد ء را مڈّی یے بکشِیت

کار دربر شُت انت چدا دیر اِنت
کار بیرانیانی چوگان اِنت

توکہ ماسر دراں وتی نکن ئے
کے سری سودا یے بہ جنت پہ تو

رند ءِ شومانی ھچ نہ دنت سیتے
مرچی پہ من وتی دل ء بیچار

ناگت ء رستگ ایں در ء تئی ما
چوشیں اُمیتے گمان ء ات

دل مہ رنجیں کہ تژن ءِ آماچ ئے
اے و دود اِنت زمانگ ءِ مرچاں

ما وفا ءِ پڑا نمیرانیں
نوکیں ٹاہے جتگ بگند چے بیت؟

تو گنوک ئے صباؔ دل ء جیڑئے
مہر ءُ سسّا مدام ھپوگی انت

شال: آدینگ، ۳، اگست، ۱۹۹۴







آزات دستونک

درداں درشانگ لوٹاں
لبز منا بیہار دینت

درین ءِ رنگانی دروشم
ھؤرانی چمدار مہ بنت

مہر ءِ دگّ ءِ گٹّ ءُ گر
پاداں ترامبل انگت

من جند ء پاہو داتگ
بلکیں بامے ٹِکّ بہ دنت

باند ءِ حالاں کے سہیگ اِنت
مرچیگیں راستی زندگ

دل گاری ءُ گاری اِنت
سرگاری ءِ موشک عجب

بیاکہ من تو ھمراہ بئیں
بلکیں منزل آسان بیت







دستونک

کُش انت چراگ ء شپاں روشنی ءِ گپّ کننت
دئینت زہر پدا زندگی ءِ گپّ کننت

دپ ءِ ھبر دگر انت ءُ دلانی راز دگہ
گوش انت دروگ ءُ بزاں راستی ءِ گپّ کننت

دو کرن گوستگ کہ ھنکین، بے بُناں سُتکگ
نہ زاناں ھمبل اوں چوں بنجلی ءِ گپّ کننت

مُراد ءُ واہگ ءُ ارمان بے نپیں ٹوک انت
کہ مئے سروک مروچ بے دلی ءِ گپّ کننت

من زاناں پندلے نوکیں جہان ء اومان اِنت
کہ دژمنانی زبان دوستی ءِ گپّ کننت

بزاں کہ سُتکگیں زرد ءِ ڈگار میتاپ اِنت 
اے مہلکا کہ منی بزّگی ءِ گپّ کننت

صباؔ اے رستریں رنجانی سیاہ بند کپ انت
سترکہ شپ زدگے مہکمی ءِ گپّ کننت

شال؛ دوشمبے، ۶،جون،۱۹۹۴







دستونک

کسے بہ بیت کہ منی اختیار ء گوں وت بہ بارت
اے ایوکی ءِ مگیمیں بہار ء گوں وت بہ بارت

شپانی برتکگیں بیراں منا بہ بکشیت گوں
سمین ءِ ھمبوئیں سارتیں سحار ء گوں وت بہ بارت

بہ زانت دردانی کوہء مراد ء چوگان بیت
دمانے ء منی رنجانی بار ء گوں وت بہ بارت

من شیہہ نیاں کہ مریدانی حانی ء بکشاں
مجال چاکر ءِ شررنگیں یار ء گوں وت بہ بارت

اے بے کراری ءِ داد اِنت کہ شعر پر بنداں
کُج اِنت ھما منی زرد ءِ کرار ء گوں وت بہ بارت

کدی داں نشتگ ئے، چارئے کہ دست زوراکءِ
نہنگؔ ءُ کاجوؔءُ رخشان ؔءِ ھار ء گوں وت بہ بارت

من تلوساں وتی شیرین ءِ شکّلیں نیاداں
منا زہیر ءِ کپوت آ دوار ء گوں وت بہ بارت





دستونک

چہ حیالاں، گوں عذاباں منا دوچار کننت
زند ءِ بے مقصدیں بے راہاں برانت گار کننت

کے بزانت بے سریں راج ء پہ سباہے بیت یا
بے وسیں راہبردردان ئِے گرانبازکننت

راستی ءِ راہانی برّگ دپی چاچایے نہ اِنت
روچے سد رنداں ادء دروگ ءِ کمیت ھار کننت

مئے ھمک پاس ء شپ ءِ ارسانی استار ترپ انت
وشنیتکاں گوں مدام نیادکہ دلدار کننت

کے بہ بیت زرّ زبہرانی کوہنیں کاپرءِ براہ
کہ میگمانی دراں پُل بدن آتار کننت

تئی جدائی ءِ لوار درنزیں ابیتکیں ڈنّاں
اے گنوک یات ءِ ابیر شنزگاں گلزار کننت

من ھلا ھوش گوں تئی زیم سریں درداں ترانگ!
نوں جہان ءِ منا اندوہ کجا بیزار کننت

شال: ۱۰ ، نومبر، ۱۹۹۳







دستونک

پارساہانی کدی گپّ نہ زرتگ زرد ء
منا تئی کُلّ ءِ دپا دائما بُرتگ زرد ء

وشنیتکانی شگان ء منا بے راہ نہ کت
بید ءِ تئی راہ ء ھمک راہ شمشتگ زرد ء

من نباں کستانی ایرجیگ وتی زور ء مجن
پمّنا مہر ءِ اے جوہان کہ مُشتگ زرد ء

بیاکہ یک منزلے ءُ دردے دگہ شوہاز کن ایں
زی منا رنج ءِ در ء ھلوت ء گوشتگ زردء

ھاک ءِ ’’وامانی‘‘ دیگ گران بلے ھرکس زانت
کار آسان پہ من ھر وڑا کرتگ زرد ء

منی بالاد کہ چو جُوسری سول ء سبز اِنت
عشق ءِ ڈنّ ء چو دردی درد کہ گورتگ زرد ء

راستی ء راست گوشاں ، لبّ ءِ کلاتاں پروشاں
یک دگہ جزمے صباؔ ناگت ء رستگ زرد ء







دستونک

بلوچ ءِ بہر ’’کمیشن‘‘ ءُ ’’چک بری‘‘ لالے
بہ کنت کے چوشیں لالانی ھمسری لالے

نی حق ءِ گوانک ءُ توارانی دُکّڑ ءُ ڈہل اِنت
کہ گار بیتگ تئی ننگ ءُ موجری لالے

من زاناں درد تئی کوہنیں بے دوا ماننت
کُشیت اِنت کوریں طبیبانی سنگتی لالے

نزانتکاری ءِ اوستیگ زانتکار بہ بنت
بزاں کہ دائما مانیت شپ زدی لالے

من ’’کم کجال‘‘ ءُ ’’کجالی‘‘ ءِ ’’برزخ‘‘ ء درنجاں
کہ کم کجال کننت دہر ءِ نوکری لالے

من سیت پہ ترا اِشتگ ءُ پہ وتا تاوان
وفا کجام اِنت دگہ چی اِنت دلبری لالے

صباؔ ء عہدءُ کرارانی سانکلاں بستگ
اے دل گنوک ہزار رنداں بزّگی لالے

شال: دوشمبے، ۱۰، اپریل، ۱۹۹۵







دستونک

روچے صد رند عذاب کے ء دیستگ
سُہریں بامانی واب کے ء دیستگ

بلکیں دردانی کیل بہ بنت کدہّ
تئی لنٹ ءِ شراب کے ء دیستگ

رنگ ءِ گواہی ء ، رنگ بیگواہ اِنت
دیم چیریں نقاب کے ء دیستگ

ھوکہ دریائیں دل نہ منت دریا
زر ءِ زیراپ تیاب کے ء دیستگ

پُلّیں لنٹانی شیرکنیں تران ءِ 
چوشیں جوریں جواب کے ء دیستگ

دژمنانی وفا ء کے سئیگ اِنت
دوستانی حجاب کے ء دیستگ

جی!گناہانی چم پچیں دنیا
کوٗریں ھلک ءِ ثواب کے ء دیستگ

شال: دوشمبے، ۲۶، ستمبر، ۱۹۹۴

دستونک

زندمانی اِت زنزریت روچے 
مہر ءِ باہند کہ انگریت روچے 

بیا بہ چار گُلبانگ ء زہیرانی 
کو‘رم ءِ آس کہ انسریت روچے

کیپ ءُ اے کدّہ کہ نہ بیت درمان 
دل زہیر نالیں وت سریت روچے

شپ جتانی گم ، سہب ءِ وہدار اِنت 
الّما زان آں کہ دریت ’’روچے‘‘

ماہکانی ء تئی حدائی ءِ
دل منی جزم اِنت ماہ گریت روچے

مہر زنداپ انت یا اگول آپ اِنت 
زان ئے وت دل کہ تئی زریت روچے
ماہتاک اولس کوئٹہ: مئی جون، ۱۹۸۸







دستونک

تج کتگ پدا درداں آسری ءِ شوہاز ء
باریں آسرء چہ بیت دردری ءِ شوہاز ء

یک جہانے تامور اِنت یک جہانے رژنا تر 
رپتگ انت پدا شپ جت روشنی ءِ شوہاز ء

کے گوشیت میاریگ ئے ، وت میار باراں من 
دل پہ تو سد کّہ کُت دلبری ءِ شوہاز ء

من اُمیت واراں کہ ھاتری منا دات ئِے
زند پر تو ندریگ اِنت زندگی ءِ شوہاز ء 

اے کجام باریگ اِنت جُہد ءِ آسری بیلاں 
جنگءِ آس جمبور اِنت ، ایمنی ءِ شوہاز ء 

رخصت ئِے منا دات گوں ارس گُلگلیں چمّاں 
پرچاتو گلے زرتگ بے گلی ءِ شوہاز ء

تو صباؔ گنوک ئے کہ مہگلانی رندا ئے 
بُڈِتگ زر ء بازیں عاشقی ءِ شوہاز ء 

اولس کوئٹہ: ستمبر، ۱۹۸۶







دستونک

دل ءِ درداں غمیگ ءُ تلوساں من 
کجا بہ رواں چد ء چد بے وساں من 

تئی یاتاں شلیت اِنت ارس چمّاں
مہ رنجیں اے دل ء واتر سچاں من 

زہیراں دلبر ءِ شپ روچ نالاں 
جگر ریش اِنت منی نوں آزگاں من 

گل ءِ مہر ء منا اے زند داتگ 
پمیشا درد، دوریگ ء گلاں من

نزاناں پرچا دل گیراِنت دل ءِ بند 
نہ زانت اِنت آئی آس ء سُتکگاں من 

کدی من بُرزیں بادگیران ء گنداں 
کدی چاراں وتی لوگ ءِ گِلاں من 

مہ گوش تو اے صبا ؔ اِے گپّ ءُ گالاں 
نہ گندئے تو کہ چنکر بزّگاں من 







دستونک 

اگاں کمار مہ کنت اِنت پہ من گلیں مہتاب 
بزاں اے کہریں زمستان ءِ روچ بنت عزاب 

سرانی ھوش ء برانت دیدگاں آسکی 
من زان آں ساہ ء منی بارت بازیں کیگد ءِ داب 

تئی اے پر پُکیں لنٹانی ، بوسگے ء کسے 
اگاں بہ تنگیت گوشیت آ‘شراب شراب 

اے راہ واہگ ءِ پُرّ اِنت چہ کُنٹگ ءُ سِنگاں 
نبا گُمانے بیارئے ادا پہ پُلّ ءُ گلاب 

کدی بہار ء بگنداتاں گلزمین ءِ وتی 
کدی بہ کنت گُلیں زند بے گمان ء زراب 

حیال ءِ جمبراں پد ھؤر گوارگے زرتگ
بہ بات گیش نوں روشن تئی گُلیں گوناب

ترا وراج ءِ گم ءُ اندوہاں کتگ یاگی 
صباؔ اے تچکیں راہ ء چہ سر ء مہ چنڈ ءُ مہ تاب 

دستونک 

تئی یاتانی دل سندیں کمان انت 
سرپ انت ھر وہد شپ روچ ء نزان انت

اِے بے تابی کئی داد انت ہزاری 
منی کہ زندمان ءِ مانزمان انت 

تئی دردانی مستیں چول انت شیرین 
منی دلبند ءِ کندی ء پرشان انت

دل ء پروش انت پرچے ماہ ءِ درور 
ملوریں درد ءِ قصّہ ء نزان انت







آزات دستونک 

تئی جدائی ء ھار ء ارسانی 
منی بالاد ملّتگ چنچو 

باریں تو زند ءِ نوکیں رہسراں
منا تہتال ءِ بانزلاں بندئے ؟

من تئی داتگیں درہیں واباں 
وتی کبر ءِ سرونءِ شکّ کناں 

تو ھما درد بکشِتگ دلبر !
من چہ دنیا ءِ گُرستاں آجو 

انگت بیگاہاں سرمگیں تو منی 
دل ءِ دروازگ ء سمارئے گوزئے

منا گوں تو گلگ نہ اِنت ھمبل !
دوداں ارمان پاہو ء درتک انت 

اے صباؔ ءِ دل اِنت گنوکیں کہ 
عمرئِے گوازینت بے وفا ء پہ 

شال :یکشمبے، ۲۲، ستمبر ،۱۹۹۶







دستونک 

کد وفا ءِ بدل وفا بیت اِنت 
مارا نیادانی آسرا بیت اِنت 

رستری رنج گوں منا سیل انت 
وشدلیّانی چوں سما بیت اِنت 

تہلیں تہتال نُکّ ء جور کن انت 
شہد گال ءِ کدی لقا بیت اِنت 

اے دل ء کن زبہر چہ درد ء
اگاں سہتے چہ تو دغا بیت اِنت 

من وتی جند ء مانداراں دوست !
بلکیں تئی زرد روژنا ء بیت اِنت 

بد وفائی شگان ، سگّاں نہ انت 
دریگتیں نوک تئی گلہ بیت اِنت 

من صبا ؔ دردساٹِتگ پہ گُمان 
روچے روزانگے دوا بیت اِنت 

شال: شمبے، ۹، نومبر ،۱۹۹۶







دستونک 
(گونڈیں بحر ء )

مہر نادانی اِنت 
جند ءِ بیرانی اِنت 

ھچ زانگ نہ بیت 
دشمن انت ؟ جانی اِنت؟

پہ ترا بلکیں سیتّ
پہ من تاوانی اِنت 

رنگ ءِ دام ء مہ کپ 
پد پشومانی اِنت 

تو شُت ئے بیرگ ء
زند ویرانی اِنت 

اوست ئِے انگت نہ روت 
زرد ءِ نادانی اِنت 

تو صباؔ زندگ ئے 
اے تئی سک جانی اِنت 

کراچی: یکشمبے، ۲، مارچ، ۱۹۹۷ 





آزات دستونک 

آو کول انت سمین ءِ بہارگاہ ءِ پُلّ 
آمنی تبدیں زند ءِ براہ چون بیت 

من وتی جند ءِ جنگء و تہنا مڑاں
آکہ دردے نہ سگِّیت منا گوں مہ بیت 

اے تئی لنٹ ءِ گلاب ءُ چراگ دیدگ ءِ
کسے جوریں عذاباں جہان ءِ گوزِیت

رُستگ انت بے انانی ء جوریں کرگ 
اے منی ڈیھ ء ، رہشون ءِ جہد ءِ برانت 

تو کہ شاگیں حیالاںء پاہو دئے 
منزل ء کور میمی کدی سر نہ کنت 

یک برے دیدگاں تو کہ جاگہ کتگ 
مرگ دگہ دروشم اِنت زند دگہ دروشم انت 

من صباؔ ءِ ودار ء سباہیگیاں 
آکہ شپ زادگ انت بِلّے شپ زادگ انت 

شال: اولی ،مئی ،۱۹۹۷ 







آزات دستونک 

مدام دردانی آس ء بنگراناں 
مدام رژنے دگہ نوکیں بلیناں 

کے ء گوشتگ منی کُلّ ءِ سِپاہ بو 
بلے یاتاں وتی چہ من مہ پل تو 

ھبر چہ ھلوت ء گوستگ نہ زان ئے ؟
گنوکی اِنت منا کہ تئی در ء بارت 

بہ داراں پرچا اُمّیتءِ کُمیت ء
دنیگا دراجیں منزل بُرّگی اِنت 

ادء کار ءِ حرابی کار زانتی 
چونیں رُنگراہاں رُلّگائے 

درا در کپ کہ نوکیں رنگ ءُ رژن انت 
تہ ءِ دزموشی ء آسر کجا اِنت 

صباؔ دودانی بٗورینگ گناہ اِنت 
ھمک گام ء بچار کوکار ءُ جاک اِنت 

کراچی: دوشمبے، ۲۷، جنوری، ۱۹۹۷







دستونک

دل نمنّوک گناہ ءِ ایرجیگ
تہکشیں دوزہ ءِ راہ ءِ ایرجیگ

کس ملیکانی وش نہ اِنت مجلس
ما و مہرانی نگاہ ءِ ایرجیگ

ھرکس ایرجیگ اِنت سیاہ بہتانی
ماتلاہ رنگیں سپاہ ءِ، ایرجیگ

زِیم سریں تیر شل انت تژنانی
بلے ما مادنیں راہ ءِ ایرجیگ

کے اِنت چینکانی مژدہ واری ءِ
ریدگیں دہر ءِ پناہ ءِ ایرجیگ

روچ ءِ رولہ بیت یا شپ ءِ تہاری
عمر تئی دروشم ءِ براہ ءِ ایرجیگ

نوں صبا مصرانی بازار کُج اِنت
کے بہ بیت یوسفی چاہ ءِ ایرجیگ







دستونک

ھما کہ سِتک نہ دار انت منا پکار نہ انت 
دل اِش چہ کینگ ء بار انت منا پکار نہ انت 

من ڈیھ ءِ لسہّ ئیں گیوار ءِ کشک ءِ ندریگاں
ھما در آمد ءِ یار انت منا پکار نہ انت 

من زاناں پاکیں دل ءِ جوزگانی سیمءُ نہاد 
اے دوست کیسگ ء چار انت منا پکار نہ انت 

ھبر چہ ھلوت ء گوستگ نی عالم ء شِنگ اِنت 
سروک وت سر ءُ گارانت منا پکار نہ انت 

تئی و عادت اِنت تژن ءُ شگان ءُ پیگوری 
پہ مہر ء یک زدی مار انت منا پکار نہ انت 

داں زندگاں من امیتانی رہسراں ننداں 
اُمیت ءُ اوست ندار انت منا پکار نہ انت 

صبا ؔ پہ جند ءِ وتی گاری ء اے ناسرپد 
درآمدانی میار انت منا پکار نہ انت 

شال: یکشمبے، ۵، مئی ،۱۹۹۶ 

دستونک

دروگیں باوست ء کارشرّ نہ بنت
ساپُکیں سنگ گرّگرّ نہ بنت

دوزہ ءِ آس ء زند ء گوازین بلے
مہر ءِ گنج ءِ بدل گبرّ نہ بنت

حون ءِ ھارے پکار زند ءِ کشار
شنز ءُ مور شنز ڈگار ترّ نہ بنت

اوست ءُ اُمّیت ءِ ادلساں بوتیں
مئے متاہ مجتّی ء جرّ نہ بنت

کینگاں مہر ءِ ھار وت ملّیت
دہل کستانی ٹوہ ءُ تّر نہ بنت
 
شال: ۲۱، اگست، ۱۹۸۸







دستونک

بے وفائی سہتے مہ بوتیں
اے جدائی سہتے مہ بوتیں

گُگُل ء من ارساں شلیناں
آہ ءُ وائی سہتے مہ بوتیں

رنج ءُ اندوہ ھجبر نہ بوت ات
تئی خدائی سہتے مہ بوتیں

بے بہا انت عشق ءِ گنوکی
بے سمائی سہتے مہ بوتیں

ماہ ءُ استار بے نور بُوت انت
تئی درائی سہتے مہ بوتیں

شپ نہ بیت ات ھجبر ادا تئی
زلف ءِ سیاہی سہتے مہ بوتیں

کس صباؔ ءِ درداں نہ ماریت
تئی دوائی سہتے مہ بوتیں

شال: ۶، اکتوبر، ۱۹۸۸







دستونک

مہ کپ مہ کپ کہ کپگ زند ءِ رہسراں گران اِنت
کے ء گوشاں کہ منا زند ءِ چنچو اومان اِنت

بہ بیت درد متاہے کہ تہلی یے وش اِنت
من چوں کن آں ھلو ھالو کہ درد بیران اِنت

نزانتکاریاں زنداتیں زند کت ایر جیگ
نی کے پہ زند زریت اِنت ؟ ءُ کے پشومان اِنت؟

کے ء اِے گُشتگ بہ کن باجو ء وتی سالار
کئی اے کرتگیں کار انت؟ کے ء نوں ارمان اِنت؟

چتورشموشگ بنت حون ءِ ترنز ءُ پاہو ءِ لوپ
نکان ءُ نان نہ انت، جہد سک مزن شان اِنت

ہزار چاکری بد زردیاں پدا ھم دوست
کشار واہگ ءِ سرسبز، مہر انسان اِنت

تُسیت تُسیت گہیں زرد، گلزمین ء صباؔ
من گنداں نوکیں دگہ شرتگ انت ءُ توپان اِنت

شال: ۲،مارچ، ۱۹۸۹







دستونک

کینگ ءُ کست سُتکہ سرانی متاہ
رنگرہی، راہبرانی متاہ

من پہ بہارے ء ، گورے ، تلوساں
انگر ءُ جل کِیل ءُ گرانی متاہ

کے پہ کے ء اوستے بہ داریت اد ء
ژیمب ءُ گری کہ شپچرانی متاہ

ٹپ تئی زیمیگ بنت چون؟ بہ گوش
کاٹار زحم در دورانی متاہ

زند ءِ رمگ چیھال جنت اِے ھاترا
مرگ ءِ کلوہ اِنت رسترانی متاہ

انگت ء کہ اے نشتگ انت گرمیں پڑ ء
اوست ءِ جُڑانت اے سر درانی متاہ 

بیا ئت بیلاں ! روچے دگہ پیداکن ایں
شپ داں کدی بیت دلبرانی متاہ

شال: ۲۲، مئی ، ۱۹۸۹







دستونک

کواپگ انت مہر ، مردم انت کواپگ
کواپگ انت دوست ، ھمدم انت کواپگ

اے شپانک زند ءِ ھشک ءُ حیران انت
مرگ ء امبازِتگ، زم انت کواپگ

ریپکاری انت زانتکار ءِ متاہ
بیا بچار ھر گورا جم انت کواپگ

مبو حیران تلار ءِ بالاد ء
کِیل ءُ گر دہر ءِ یا شم انت کواپگ

چوں روا جانی منّت ء زوراں
کوہنگیں رسم سرجم انت کواپگ

زنزراں من پہ نوکیں باریگے 
چاکری دؤر برجم انت کواپگ

تو صبا ؔدل گنوکی ء داتگ
کے ء سرپد کن ئے گم انت کواپگ

شال: ۲۸، مئی، ۱۹۸۹







دستونک

ماہ ء ایرجیگ کسے کرت نہ کنت
مہر ء بندیگ کسے کرت نہ کنت

آس ء کست ءِ سترکہ مان داریت
مارا سجیّگ کسے کرت نہ کنت

مہر ءِ دیوانگ دگہ دہر ءِ دگہ
دامنا جیگ کسے کرت نہ کنت

ھیلہ ءُ مندر ستر برجاہ بہ بیت
لنج ء بامیگ کسے کرت نہ کنت

من امیتانی کیف نوش کتگ
منا رنجیگ کسے کرت نہ کنت

توکہ کست ء گوں سیلتگ دائم
ترا مِہریگ کسے کرت نہ کنت

کے گوجیت امب ءُ کِشِیت زہریں کرگ
دوست ء ندریگ کسے کرت نہ کنت

شال: ۲۸، مئی، ۱۹۸۹







دستونک

تو پہ کے ء دردیگ بئے
لاپ ءِ وتی رندیگ بئے

زی پاہو ء درتک ئِے منا 
مرچی منی پُرسیگ بئے

مرچی منا انگر کن ئے
باندات ء وت آسیگ بئے

بکش ئے منا ٹپّ آزگیں
زاناں کہ وت زیمیگ بئے

رستر تئی ڈیھءِ میار
تو پہ کے ء اوستیگ بئے

پہ چاکر ء پہر ء مہ بند
گوں چاشک ء پہریگ بئے

تو حون پالائے صباؔ
بے حاجت ءِ مِہریگ بئے

شال: ۲۹، مئی، ۱۹۸۹







دستونک

مہر ءِ زند آپ ءِ بدل بوت نہ کنت
شیریں مہتاپ ءِ بدل بوت نہ کنت

موسمی ھؤر بہ گواریت بلے تئی
بیک ءِ نوکاپ ءِ بدل بوت نہ کنت

کے بہ وارت کوہنیں شراب ء کہ تئی
رکّ ءِ ترند اپ ءِ بدل بوت نہ کنت

جی دگہ شہر ءِ پُل گُدانی رنگ
گل ءِ گوناپ ءِ بدل بوت نہ کنت

تو وتی سبزیں ڈگاراں مِنّ ئے 
منی تاہاپ ءِ بدل بوت نہ کنت

من گُشاں صد برا گُشتگ پیسر
ظلم انساپ ءِ بدل بوت نہ کنت

پرچا پہ ھشکیں ڈگاراں گردئے
بیا کہ میتاپ ءِ بدل بوت نہ کنت

بیا کن ایں گار گم ءُ رنج ءِ پداں
وشی ءُ چاپ ءِ بدل بوت نہ کنت

واجہاں دہر ءِ صباؔ سرپد کن
تئی اُلس، لاپ ءِ بدل بوت نہ کنت

شال: ۳۰، مئی ، ۱۹۸۹

دستونک

رنج ءِ وش تامی ء بہ مار برو
زند ءِ ناکامی ء بہ مار برو

تئی دپ ءِ جور بنت شہدیں دپار
منی ھمشامی ء بہ مار برو

عشق آسان نہ اِنت منی ھمبل
مہر ءِ بناّمی ء بہ مار برو

چوں ترا رنگراہاں پّرینیت؟
مہر ءِ پّرامی ء بہ مار برو

یک برے زندگانی زند ء بچار
وتی بے نامی ء بہ مار برو

شال: ۱۰، جون، ۱۹۸۹

دستونک

فکر ءِ قحط ء زبہر کت مارا
ونڈ ونڈ ، بہر بہر کت مارا

مہر ءِ شادانی وشیّں واب ما دیست
کست ءِ ماجین ء زہر کت مارا

مابنی آدمی ءِ ولّ ءِ بر
چُوکے ء تہر تہر کت مارا

زند ءِ رہ کِشک ء مرگ ھالوجنت
تو کراچی ءِ شہر کت مارا

ما تئی دژمنانی دزبوج ایں
تو وطن پرچا پہر کت مارا

کراچی: ۱۵، اکتوبر، ۱۹۸۹







دستونک

یک سرے سیت ءُ دہ سری تاوان
راجی زرلیب ء بوتگ اوں حیران

زند ءِ درونت گرشمشتگ تو
بیا منی قبر ءِ کوہنیں سنگ ء بوان

مرگ ءِ جاں سوچیں کدّہ ء ایربر
زند ءِ گرم ءُ جل ء بہ کن ساچان

رُنگراہی کتگ رہ ءِ چیدگ
مناں نادان یا توئے نادان

زِہ زِہیں سِنگ ءُ سیاہ ءُ گرمیں ڈنّ
چہ شتیلا ؔء تاں منی بولانؔ

من ھمک گرانیں سہتاں دربرتگ
تئی یاتانی نازکیں قرآن

تاسے آپ ءِ وفا ءِ دئین ء شُت
تئی صبا، کیچ ؔءُ کاجوؔ ءُ رخشانؔ

کراچی: ۱۰، اکتوبر، ۱۹۸۹







دستونک

شپ جتیں دل کہ تئی رہسراں مانگ لوٹِیت
تئی نگاہ ءِ رژن ء تئی اشرفی چانگ لوٹِیت

منا بے موسمیں واہگ پدا اومان کتگ
بزاں تئی مہر ءِ ہزار رنگیں بشانگ لوٹِیت

ھو!وفاہانی بدل زپتیں زہیر ءِ کُلکُشت
بلے بے زانگ ءُ بے مہریں زمانگ لوٹِیت

توکہ مہرانی بزیں ولّءِ گوجگ ھیل کتگ
مہر ایرجیگ نہ بیت اے ترا زانگ لوٹِیت

مئے متاہ درد ءِ ابدمانیں شراب ءِ نوشگ
کے گوشیت مارا تلاہ، تنگہ ہزانگ لوٹِیت

بیا کہ مہرانی دواراں پدا ماہکاں آتکگ 
تئی بالاد ءِ کتاب ء دل اوں وانگ لوٹِیت

تئی آبریشمیں دستانی پہ ھنّی ء زرِیت
دل مگیمیں دل ءِ بند ، حون کہ شانگ لوٹِیت

شال: ۲۲، نومبر، ۱۹۸۹







دستونک
(گوں غالب ارواہ ءِ پہلی ء )

کُٹّ اِتگ گو‘ر ءُ کفن اچ من رند
دست نہ دنت ھچ قبر جن اچ من رند

مُلّا ٹہل اِنت پہ دعا ءُ دُرود ء
نیست کہ بٹ ءُ نگن اچ من رند

گوشت عمران ء گوں میانداد ء
ھچ نہ کٹّت شما رن اچ من رند

نیست باڑہ کہ خلیج ء بہ رواں
پروشیت دراں منی جن اچ من رند

کائے گر قبر ء منی پہ سیل ء
لال وتا میکپ مکن اچ من رند

چہ پٹھان ء کہ وام ئِے زرتگ گد
زارجنت اِنت گلبدن اچ من رند

کناں بکواس گوشاں شعر ایش اِنت
بلے باور تو مہ کن اچ من رند

کراچی: ۱۷، جولائی، ۱۹۹۰







دستونک

’’بہ دارئت شاعراں ساہ ء وتی مُہر ‘‘ ۱؂
کلاکوٹی در آتکگ عزرائیلے ۲؂

بہ گندئے گر کسے کہ تترّان اِنت
بزاں کہ المّ ء مگسی جمیلے

مہ گِر گوں لالا ۳؂ ء شاہجان ۴؂ ءِ نام ء
گوشیت، بل! شُوم ء، مردانی سبیلے

منا عیدی امین ۵؂ کہ گیر کیت اِنت
بہ مارئے مردم انت ، گِندئے کہ پیلے

تئی بالاد ءِ من ندریگ باتاں
تُشکے سربرا رندا بچیلے

کرامت میکپ ءِ ، دیما بچارئِے
کدی اسپیت ءُ سُہر ءُ گہے نیلّے

چہ چکاس بند ء تو سوکیگ بیت ئے
نہ بیت سرجم غزل نوں ھمدا بِلّ ئِے

کراچی: ۱۸، جولائی، ۱۹۹۰





 ۱؂ چکاس بند انت۔ ۲؂ ورنائیں شاعر غلام عباسء وتی پنّام عزرائیل کتگ۔ 
 ۳؂ ھدا مرزی لالا حضرت شاہ۔ ۴؂ ھدا مرزی شاجہاں مگسی ۔ ۵؂ یوگنڈا ءِ صدر۔







دستونک

زند ءِ اُمیت ءِ واہگ ء مرگ ءُ اجل داتگ منا
گندئے اے چونیں رہسراں تہتالاں یل داتگ منا

من کہ ترا را واہگ ءُ مہر ءِ حدا نامینتگ ات
توچے گناہ ءِ آسر ء کستانی ول داتگ منا

گوں کندگ ء بہار کت، من زند ءِ مادنیں ڈگار
ھرچنت درد ءِ ،وشنیتک ! انگرءُ جل داتگ منا

یادانی جمبراں پدا کُلّ ء منی جاگہ کتگ
پہ گوارگء توبے مہر! حونانی شُل داتگ منا

اوہے کہ ایوکی تئی ، اوہے کہ ایوکی منی
زرد ءِ وتی تو سوچگ ء آس ء چگل داتگ منا

کینگ ءِ جوریں ولّءِ برمن وارتگ ءُ انگت زراں
آ کُچّلاں تو دائم ء مہر ءِ بدل داتگ منا

پمّنا مہر ءِ جمبر ءُ رنج ءِ رگام یک وڑ انت
من پہ تئی اندوہاں زراں توکدی گل داتگ منا

شال: ۲۸، جولائی، ۱۹۹۰







دستونک

پدا مُچّ بوتگ انت شُومیں شتل
بُرتگ اش جہد ءِ منی مزّ ءُ بدل

چے گِلگ چہ درآمداں بہ کناں
ادا بہا بیتگ انت وتی ھمبل

گوش من کئی رنج ءُ محنتاں زیراں
کُشتگیں! کلڑّ ءِ، یا تئی ماہل!

تئی گوارچانی ھچ نہ باں بندیگ
ترا ھر رنگا زاناں من گوٗنچل

تئی زہیرانی ھُلّ نہ بنت دارگ
روچے صد رنداں دل کتگ ھکّل

بیا کہ ارمان ءِ اے کُشار جاہ ء
مرگ ءِ پّرامگ ءِ کنیں اٹکل

گنداں ھیسی سرانی زیانء صباؔ
ڈوبراوں ژند بیت ، جگر تل تل

شال: ۱۱، اگست، ۱۹۹۰







دستونک

’’یادانی جوریں کدّہ ءِ نوشگ ملار دنت‘‘ ۱؂
وہدے جہان ءِ غم کہ منا اختیار دنت

کرناں چہ گندگ ء یاں من ھاوند ءِ کارپداں
سارتیں سمیں ترا، منا تبد ءُ لوار دنت

باجو ء رنگراہاں منی راج سر کتگ
رہشون گوں دپ ء نی کے ء اعتبار دنت

تئی دیدگانی تیر منی سُپتگیں دل ء
کنت بے کرار گہے ءُ گہے کرار دنت

بیا ! ماہیں درور ءِ منی مہرنگیں دلربا
مئے بحت ءِ سیاہ شپاں تئی دروشم سحار دنت

تئی جند ءِ داتگیں بزاں دادانی آسر انت
رنج ءِ رگام کہ منا ارسانی ھار دنت

مورک ءِ تہاری تئی بزاں رنج ءِ درائی اِنت
بچکند تئی گلیں منی زند ء بہار دنت

کراچی: ۱۵، جنوری، ۱۹۹۱




۱؂ اے چکاس بند اِنت







دستونک

مدام چہر ء چکرّگ تو بہ زانتیں
وتا ھر ڈولا ھرّگ ! تو بہ زانتیں 

ترا ٹاہینتگ ات ما میر مجلس 
حر ءِ پیما کہ سّرگ تو بہ زانتیں

جہان ء گوشتگ ات تو لیڈرے ئے
اگاں زاہ ءِ ککرّگ تو بہ زانتیں

تئی ورد ءُ وراک ات شہد ءُ شکل
شتل !دروگ ءِ زبرّگ تو بہ زانتیں

بزاں پہ منزل ء سرکت وتا کہ
ٹرکّ ءِ میر ءِ پرّگ تو بہ زانتیں

مروچاں درد، درمان ءُ دوا انت
نوں بے درمان شرّگ ۱؂ تو بہ زانتیں

نہ بیت ئے چو صباؔ تو بے وڑا زنڈ
چو پیش ء گرد ءُ چرّگ تو بہ زانتیں

شال: ۱۰، مئی، ۱۹۹۱





۱ ؂ شر بیگ ، جوڑ بیگ 










قاضی ءِ غزل ءِ پیروڈی 

جتگ مہگونگ ءِ ڈالاں بروبر
پمیشکا نشتگ ءُ نالاں بروبر

امّل ءِ بلّک ءِ یاداں کپاں من
سرین اِت زردکیں ٹالاں بروبر

شتگ امریکہ ء زند ءِ شوہاز ء
مُشان اِنت منجل ءُ تالاں بروبر

جہانے باندا کوشانی تل ء کنت
منی پربستگیں گالاں بروبر

منا را دائمی دردے سر ء دات
ادا شالؔ ءِ مشوک مالاں بروبر

کجا ڈش ءُ کجا عشق ءِ گنوکی
گوشاں شہر ءِ گل ءُ لالاں بروبر

نزاناں لیڈراں چی اِنت مروچاں
جنان انت ماسگ ءُ پالاں بروبر 

شال :۶، مئی، ۱۹۹۳







دستونک

جہان ءِ درد بہ بنت تیر ، گیر کائے تو
بہ بئے منا چہ ستر دیر گیر کائے تو

من زند ءُ مرک ءِ ھمک عہد گوں ترا بستگ
عذاب ء وشّی ءِ منگیر ، گیر کائے تو

شتل کہ زند ء بدیں پندلانی ھرجاں کنت
او راستیانی منی میر ۱ ؂ ، گیر کائے تو

مگیمیں زند ء دو پوستانی کینگ ءُ کست ءِ
کپ انت نپت ءُ کپ انت بیر گیر کائے تو

کسے چہ درد ء زبہر انت مرگ امباز انت
منا او دردانی جہگیر! گیر کائے تو

ھما انت واہگ ءِ کلمانٹیں رہسرانی ودار
کجانوں وابانی تعبیر گیر کائے تو

اے بدوفائی دو روئیانی زرد ء جورکن انت
وفا ءِ شہد ءُ شکر شیر گیر کائے تو

شال: ۱۵، مئی، ۱۹۹۳







ندر پہ سیاسی سُرناہاں

کدی ھنسگ کدی استان بیت اِنت
اے سرنا ھرکس ء تاوان بیت اِنت

وتی پہ لاپ چاری ء ھدوک اِنت
کہ ھرکس نا کس ءِ مہمان بیت اِنت

برے سار انت برے عقل ء چہ پیادگ
برے اے ھر دوکانی میان بیت اِنت

برے ناس اِنت ، برے ’’کے ٹو‘‘ برے’’ جِن‘‘
ماں ھرمجلس ماں ھر دیوان بیت اِنت 

کدی فتویٰ ء چہ مُلّا ء گوست اِنت
کدی گوں لینن ء ھمزان بیت اِنت

نہ کٹّ انت سوب اِے پہ گُرّوگاپ ء
کہ سرنا ڈہلی ءِ ھرجان بیت اِنت

ھما ڈہل اِنت ھما کوہنیں مداری
کہ شادو مرچیگیں انسان بیت اِنت

شال: ۲۰، جولائی، ۱۹۹۳







(گوں سید ءِ ارواہ ءِ پہلی ء)

نہ چاراں من ترا ھجبر گد ءِ لیگار ءِ سوگند اِنت
تئی اے میچلیں جیگ ءِ منا لیتار ءِ سوگند اِنت

مدامی شانک مدئے دروگانی بمباں من نہ سگّان اش
ترا گوچل! وتی پیریں پت ءِ دشتار ءِ سوگند اِنت

بہ گوش گپّ جن کہ پہ تئی کچلّیں گالاں دل اوں بند اِنت
ترا تئی دوستناکیں مرتگیں کِٹّار ءِ سوگند اِنت

منا توبہ گوں بولانیؔ طیباں زاں پہ زانی ء
گوں یکّیں سیچن ء مرتگ ھما بیمار ءِ سوگند اِنت

پہ تو ناس ءُ چلیم ءِ جاگہ ء گولڈ لیف کاراں من
منا چہ بنّوںؔ ء اے آورتگیں نسوار ءِ سوگند اِنت

پہ مرگ ء مہتل اِنت بازیں بہ رٹ سہت ءُ دماں بارگ!
ترا را ملکمیت رنگیں امل! پیتار ءِ سوگند اِنت

بیا !ٹاہے کن ایں گِندایں کہ باریں کے کجا رستگ
ترا قبرانی سوگند اِنت، منا منجار ءِ سوگند اِنت

شال: ۳۰، اگست، ۱۹۹۳







دستونک

مادنیں راہے ء بہ پرّیناں
بے وستیں زند ء گوں توگرّیناں

راستی ءِ دہل ءِ سبزگ ء ھنچوش
زگریں حوناں دل ءِ چُکّریناں

دوتلی مجلساں بہ ننداں چوں ؟
باگچہ ء زرد ءِ چون برّیناں

توبہ گوش شہد ، کُچّلاں ھمدم!
من کدی راستی ء نہ ترّیناں

آ شکرلال ءِ زندگیں اندوہ
مرگ ءِ چہر ء منا چکرّیناں ۱؂

تووتی وار وش کتگ زاناں
من ترا ھچ بلے نہ مرّیناں

گڈسری منزل اِنت ، صبا !ؔ درد ءِ
چون واگ ء وتی بہ ترّیناں

شال: ۲۴، مئی، ۱۹۹۴




۱۔ چکرّین انت 







دستونک

آ مہپرانی گلاب کارِیت
عذاب کارِیت؟ کہ واب کارِیت؟

شُتگ گوں شہدیں دروتاں قاصد
من زاناں جوریں جواب کارِیت

نہ زانت دردانی لذّتاں دوست
پہ من کہ غم بے حساب کارِیت

حیال ءِ مُرگ ءِ رماں ھزنیتگ
شُبینگ ء دوست ءِ ،واب کارِیت

بزاں کہ بحت ءُ قلم نسینتگ 
کہ ’’غرق آپی‘‘ تیاب کارِیت

حجاب دردانی دیمپان اِنت
کے ء پدا بے حجاب کارِیت

منی خطایاں عذاب، مُلّا
وتی گناہاں ثواب کارِیت

شال :پنچ شمبے، ۱۶، جون، ۱۹۹۴







دستونک

ناس ءُ نسوار کدی بہا نہ گراں
بہ باں بے وار کدی بہا نہ گراں

بلّے ھامین برتگ انت بشّ ء
ناہ من یار! کدی بہا نہ گراں

عکس ء ماہتاکاں چون دیاں کہ من
وتی پجار کدی بہا نہ گراں

’’لوٹا‘‘ و کاسگانی بُن بار انت
دگہ سربار کدی بہا نہ گراں

گرانی ءِ روچ انت لانکی اوں بس اِنت 
کہ من شلوار کدی بہا نہ گراں

منا موسیٰ نسیم گران کپتگ
دگہ پیتّار کدی بہا نہ گراں

کاڑ مِسک ءُ دُنائی بیگواہ اِنت
’’سینٹ‘‘ ءِ آتار کدی بہا نہ گراں

’’میک اپ‘‘ ءِ ترس ء عشق ءِ ھرلنگ اِنت
ھومن دلدار کدی بہا نہ گراں

تو گنوک ئے صباؔ کہ رنج گرئے
کہ سرء سار ، کدی بہا نہ گراں

شال: یکشمبے، ۳۱، جولائی، ۱۹۹۴







دستونک 

جمبراں کوہ کہ امباز کُتگ 
ما ترا ترانگاں شوہاز کُتگ 

تئی زہیرانی تراپکنیں ترمپاں 
پہ گومے چنگ دل ءِ ساز کُتگ 

وشنیتکیں ردیں ربّال وتی 
پہ تئی ھاترا ھمراز کُتگ 

پرشتگیں زرد اندوہاں سرّیچ 
دگہ گرانیں غماں جمّاز کُتگ 

رہگذاری تئی پیژگاہ ء نیتک 
اے ردی سُتکہ دل ء باز کُتگ 

اے منی نازانی سگّءِ آسر 
تو وتی نام کہ گراناز کُتگ 

بل ! صبا ؔ ترونگلیں نوک آپ ءِ حیال 
لال ءِ سر شوداں گور امباز کُتگ 

خرواری بابا زیارت: پنچ شمبے، ۱۸، اگست ،۱۹۹۴







دستونک

منا ’’اندیشہاں‘‘ گِپتگ ہزاری 
کدی کیت اِنت ’’یقین‘‘ ءِ دؤر ءُ باری 

دلانی درد، دلدارانی ترانگ 
ھمے مئے توشگ ءُ راہ ءِ سواری 

اگاں ھمراز ھم مُرک ء مُجین انت
چہ کو۱؂ بیارِیت مردم اعتباری؟

تو کورانی در ء ارساں شلین ئے 
پمیشکا بے اثر تئی آہ ءُ زاری 

پدا کلپی ءِ رُستگ بہارگاہے
پدا مانرِتکگ انت ڈیھ ء شکاری 

جن ئے آوار منا پہ وشنیتکاں 
میاریگاں من! یا تو میاری 

ردیں رہشون ہزاری منّہاں انت
پہ راج ءِ کاسگ ء گارات ءُ گاری

شال: شمبے، ۱، اکتوبر ۱۹۹۴





 ۱؂:کجا







دستونک 

شوہاز زند ءِ تئی، درگہ ءِ شوہاز کنگ
ھمے وڑا وتی بے گنجیں درداں باز کنگ 

من زاناں نام ءِ تئی وِرد مندر ء زرد ءِ 
کجے حدا ؟ کئی بھگوان ؟ چے نماز کنگ 

ھما من ءُ ھما اے راج ءِ بے سریں اندوہ 
ھما اِنت لاپ ءِ جل ءِ رہبرانی واز کنگ 

کے ء گوشاں کہ منی ’’بے وتی ‘‘ متاہ کئیگ اِنت 
کہ سک گران اِنت تئی مہر ءِ رازاں راز کنگ

اِدا کتگ ردیں ردواری ء ردی گیشیں 
ناں رد من زانتگ نہ ردواراں ساز باز کنگ

بیا کہ ایمنی بے گواہ اِنت ایمنیں راج ءِ 
کس ء کہ واک نہ کنت امن ءِ چنگ ءِ ساز کنگ

نہ ترساں من چوشیں تامور ء بام ءِ ھمراہاں 
صبا ؔءِ کار اِنت کہ لنجیں شپانی گواز کنگ


دستونک 

جہد ءِ صد گنجیں رمگ راہ ء کتگ گار کے ء
زند گہگیریں کُتگ یک زدءُ بیگار کے ء

کے ء مہرانی کشار بے گتء بے آپی ء سوٗتک 
منی انگر تگیں واہگ کُتگ انگار کے ء 

کجام وشّی ءِ ملار انت کہ کہیبی ملّ ئے 
بے سمائی ءِ کتگ نام پدء سار کے ء 

راہ بے راہی بہ بیت راہ ءِ ودار ء کے کنت 
ترا بے راہیاں پرّینتگ بہ گوش یار کےء

کے ء پیش داراں وتی سُتکگءُ سجّیگیں دل ء 
تئی اے داتگیں داداں دیاں دلدار کے ء 

کیت صبا ؔ روچے کہ ھمبل پہ اجکّئی بہ گوش انت
بامیں بامسار ءِ اناگت اے جتگ جار کے ء 







دستونک

کُچّلیں دانکاں درمکن چہ دپ ء
چو مہ پرّین منا غمانی کپ ء

چون بنت ھور ءِ آپ مُروارد
جست بکن سبزیں سانوڑ ءِ سدپ ء

سِتک من زرتگ زندگی داتگ
گار کتگ مارا مہر ءِ نقص ءُ نپ ء

ھچ طبیبے مروچاں زانت نہ کنت
چونیں درمانے بارت راج ءِ تپ ء

راجی باگچاہ ءِ سیاہ ءُ ستکگیں رنگ
نشتگ اوں چاراں کست ءِ آس ءِ جپ ء

چہ عذابی یے ڈیھ ء مانرتکگ 
روچ ءِ کوراسی اِنت مثل ء شپ ء

میم کنت کار چون؟ اوشتوک انت
کُشتگیں ءُ کشوک یکّیں سرپء

				کراچی: دوشمبے، ۱۳، دسمبر،۱۹۹۹







دستونک

اجل ایمان ءِ دژمن ساہ ءُ گین ءِ
عجب زوراک اِنت ترانگ مہ جبین ءِ

حدا ءِ نام کینگ ،لاش ءِ سودا
اے چونیں ربیت انت مُلّا ءِ دین ءِ

ھما انت کوٗر ءُ کر ّءُ کلپیں رہشون
ھما قرنیگی دردانت گلزمین ءِ

دگہ ارمان ھچّی سر نہ آتکگ
مناں تئی مہر ءِ آس اِنت تہترین ءِ

تئی شہر ءِ لواراں دل گنوکاں
نہ زیراں منتّاں سہب ءِ سمین ءِ

منا پادین ء جاگہ اِت بہ داتیں
کتگ واہگ کدی من تئی سرین ءِ

صبا ؔدردانی ڈکّال اِنت مروچاں
مہ کن بیگواہ وتی درداں جبین ءِ

دستونک 

نشتگاں واب ءِ تانجواں تاناں
بے وتی گار کنت منا زاناں

دروگ ءِ امروز ء راستی ءِ شوہاز 
گیش کناں ننداں زند ءِ تاواناں 

کئی نگاہ ء منا کتگ ایر جیگ 
کئی کہیبانی درشتگیں داناں 

کے ء اومان انت ھنّیاں پاد ءِ 
نشتگاں حون گُلگُل ء شاناں

بے دلیں دہر ء تو بہ گوش اوٗ صبا ؔ
گوں کےء زرد ءِ درداں درشاناں

شال: دوشمبے، ۲۶، جون، ۲۰۰۰

دستونک

دلبر ءِ درد ءُ گلزمین ءِ تہلیں غم ء
زرد پرّینتگ گُبگبیں آس ءُ کورم ء

ھرکس ء بانزل سستگ ءُ دور داتگ گورے
بالی ئیں مرگے پشت نہ کپت زانتکاریں رم ء

نئے شپ ء واب ءُ نئے ترہ ئیت زردماں بیگہاں
کہ پرے حال ء سر کتگ مارا محرم ء

مئے چی اِنت بستار ماچی ء ٹاپاراں جن ایں
آردیں زوراکاں لپاشتگ زند سرجم ء

دلبری بیکاں جمبری مانپوشتگ گُمان
ھاں! بزاں تنّیگیں ڈگار سبزینت ھمدم ء

اے صباؔ کرنیگیں تئی ٹپ انت آزگیں
واد پرداراِش دراہ نہ بنت درمان ءُ دم ء 
شال: دوشمبے، ۳،جولائی، ۲۰۰۰







دستونک

سوئیڈن ءِ برزیں چنالاں ترا بے حال نہ کت
شیشگیں شاراں گسر واہگ ءِ جنجال نہ کت

ماریہؔ کرام کن انت، جینیا ؔترد ءُ گوزانت
مہنو ءِ کُشت ایشاں ترانگ ءُ تہتال نہ کت

لہمیں مور شنر دینت لہڑ دگہ اوماناں
دل نہ لرزِیت منی ارواہ ء منی حال نہ کت

ششتگیں درچک برانت مارگاں کشّ انت پہ وت 
بید ء تو شہد ھبر! گپ ایشاں ، گال نہ کت

من حیالانی پدا گار کت مہر ءِ دروشم
توکہ تالان درین رنگیں وتی شال نہ کت

ھو! ستر رنگ ءُ ابیرانی بہشت اِنت اے جہان
بید من کیچ ءِ حیال ء دگہ سرحال نہ کت

اے صباؔ کرنیگیں درد انت کہ متاہ انت زند ءِ
چہ ایشاں شر تریں زاناں دگہ بُنمال نہ کت

رِنکبی اسٹاک ہوم سوئیڈن : سے شمبے،۲۹، اگست ،۲۰۰۰







دستونک

شعر کہ واناں زندگاں انگت
من ترا زاناں زندگاں انگت

اے چونیں واہشانی سر کونڈ انت
درشتگیں داناں زندگاں انگت

کوریں رہشوناں سرشماں سر کت
گٹّ ءُ حیراناں زندگاں انگت

پہ وتا بلّے! بیرگیں تاوان
پہ ترا جواناں زندگاں انگت

اے کجام مہرءِ ترندیں چکّاس اِنت
ستکگ بریاناں زندگاں انگت

منزل اوں گار اِنت یا سر اوں گار اِنت
شنگ ءُ تالاناں زندگاں انگت

اے صباؔ چونیں سیاہ شپے اتکگ
دست مو‘رشاناں زندگاں انگت

کوئٹہ: شمبے، ۲۳، ستمبر ،۲۰۰۰







دستونک

مُرتگیں راج ءِ زندگیں اوپار ء بچار
زانت ء بیگواہ کنت یک زدیں سیاہ مار ء بچار

مدتے گوستگ نشتگاں دروگیں وعدہاں
چومنا دروہ ئیت دہ دلیں دلدار ء بچار

سانوڑ ء سبزیں مستاگ منی جہد ءِ سربتگ!
شرتگاں ترندیں درتگیں آچار ء بچار

روچے سد رنگاں چہر وارت گرّی ئیں کڑیل
دلّی ءِ ٹگّیں ۱؂ حاکم ءِ دلّار ء بچار 

من نہ زاناں کہ سرگنوک انت یا دل منی
چون زند ء کنت واہگ ءِ کردار ء بچار

آکبت سرپد بئے منی چیہانٹاں دل ءِ
ساری ء بیا تو! آ دروہیں بازار ء بچار

گاربیت ڈکّال ڈیھ ء مانشانیت رحمتے
غم مکن! باندات ءِ صباؔ ! گلزار ء بچار

شال: ۲۴، اکتوبر، ۲۰۰۰





۱؂ ایم کیو ایم ءِ الطاف حسین ءُ جنرل پرویز مشرف







دستونک

اے وسواس ءِ زر ء چومان دیاناں
نہ زاناں من کُجام دیما رواناں 

کئی اوست ءُ کجام دوست ءِ اُمیت ء 
گر ءُ گٹّاں مدام منزل کناناں

کجام وشّی ءِ میتاپیں دیاراں
اے دردانی گیاب ء ھاک شاناں

کجام رژن ءِ تلاہیں دروشم ء من
وتا صد رنداں روچے بن دیاناں

اے چیہانٹاں دل ء ِ کئے گوش دارِیت
پہ کرّاں نشتگ ءُ من شعر واناں

گمانے کد تو بکشاتگ منارا
اگاں زہرئے کہ پرچا بدگُماناں

صبا دوستاں مہ گیپت آسیں دل ءِ ھال
پمیشکا اندر ءُ اندر سچاناں

کیچ: شمبے، ۲۵، جنوری، ۲۰۰۳ 

دستونک

گوجان ئے امباں کرگاں پل کنان ئے
بزاں بے راہیّاں منزل کنان ئے

ھوسناکاں کن ئے رہشون ءُ رہبر
وتی دردانگاں بے دل کنان ئے

گوں نازانتی ءِ کوٗریں درک ءُ دؤراں
اے راج ء سرجمیں جاہل کنان ئے

من زاناں ھوش برگشتگ سر ءِ تئی
وتی سیاہ بہتیء کہ گل کنان ئے

نہ شنگین ئے چی ء زلفاں زبادیں
بہاراں پرچی ء مہتل کنان ئے

صباؔ ءِ روچ ءِ رفتاراں ھزین ئے
چوشیں داباں کہ توماہل کنان ئے
کوشک بلیدہ :سے شمبے، ۲۸، جنوری،۲۰۰۳







دستونک
 
درکپاں کوہاں زند ءِ شوہاز ء
کہریں امروز ء جند ءِ شوہاز ء

سیوی سرکار، ناشراں بُرتگ
کئے بہ روت میریں رند ءِ شوہاز ء

پُلّیں اِے گلزمین پدا گار اِنت
پہ وتی جاہمنند ءِ شوہاز ء

ھانلی ترانگانی داگاں گند!
سرجن انت شیہی بند ءِ شوہازء

من کجام دیما درکپاں توگُش!
پہ وتی نگرہ بند ءِ شوہاز ء

تو کجائے من گولگ ء دم بُرت
سئیدراں ۱؂ ، سولبند ءِ شوہاز ء 

ما صباؔ نشتگ ایں امیتاں گوں
بلکیں آ کئیت پندءِ شوہاز ء

کوشک بلیدہ:۲۸، جنوری،۲۰۰۳





۱۔ ماں کوشک بلیدہ ء کورے 







دستونک

اے بیل ءُ یار ھمک اعتبارے حون کن انت 
آ دل گنوک چی ء مہر ءِ رازاں گون کن انت 

ستم نہ اِنت کہ بہ بنت گُرگ مئے پسانی میار
بلے کہ رہزنی ھر رنگا راہشون کن انت

گوں درد ءِ پکّگیں پا ھاراں دل من رودنیتگ
ھما چہ درداں زبہر انت زند باریں چون کن انت 

کدی اے گرّی کڑیل زند ءِ راستیاں سیل انت
کہ دروگ ء راست کن انت نوگناہاں پون کن انت

من پچ نہ ترّآں گوں ھوکار ءِ ھشکیں ٹاپاراں
داں کد اے امباں گوج انت زہریں کرگاں رون کن انت

ماشرّ زاناں کہ ردکارانی چی اِنت بستار
اے جون وار شہیدانی روحاں جون کن انت

صباؔ اِے شدّت ءُ بے رہبندیاں مکن توکمار
کہ سرمچار پہ مرگ ء مڑاہے گون کن انت

شال: ۲۰، اگست ،۲۰۰۴







دستونک

ساد مہر ءِ کہ گُٹّ ء تاب کتگ
وت وتی زندگی عذاب کتگ

دروشماں درستیں چوں بہ گنداں من 
ھرکس ء دیم سد نقاب کتگ

ما کہ مرگ ء مڑاہے گون کن ایں
مارا رنجاں چو سر متاب کتگ

نوں سوالیگ ئے کہ سوال بہ بنت
تو کدی جست مئے جواب کتگ

راہ ءُ رنگراہی یکّے ء درچن!
روچے یک دابے توکہ داب کتگ

اے مڑا منگہ مئے متاہ زند ءِ 
ما کدی نشتگ زرّ حساب کتگ

بزّگیں راج اِے شد ء مرگ اِنت
شاعری زرتگ تو شراب کتگ 

اے منی’’ ٹھیکہ‘‘ آ تئی ’’ٹھیکہ ‘‘
لِٹّکاں نوک انقلاب کتگ

کنٹگیں دہرکے بہ زانت ؟ صباؔ
گوں چنیں مشکلاں گُلاب کتگ 

کراچی: شمبے، اول، جنوری، ۲۰۰۵







دستونک

ھبکہ من نیاں، وت زندگی ھبکّہ اِنت
کہ ستک وہم ءِ سرا ، وہم ستک ءِ چکّا اِنت

کسے کہ گوں منا ھمراہ اِنت آگہی لوٹیت
کسے کہ کستءِ طلبگار اِنت وت اجکّہ اِنت

ھوس لگام نہ بیت ، حرص ھچ نہ بیت پونساد
تئی دوا اِنت کُشگ کہ ترا ھڑکّہ انت

نہ زیراں حج ءُ طوافانی مِنّتاں من کدی
منی اے ماتیں وطن پہ منا کہ مکّہ اِنت

اے نوکیں اہد ءِ سرگ ھشکیں ملّگ ءُھچی
چو ظاہر ء اے سترپاگی ءُ پڑّکہ اِنت

آ دؤر گوست انت بلوچانی سنج اِتنت تازی
کجانوں ماہکان نال انت ءُ سرمب ھُکّہ اِنت

بچار! ھرکس ء جوپّ ءِ ھلہلہ اِنت ، صباؔ
ادا کہ راجی سراں میڑ نہ مرکّہ اِنت

کاٹھور :کراچی، ۳، فروری، ۲۰۰۱







دستونک

چو مہ بیت مہر ءِ درداں درمان کن ئے
رندا دستاں مُش ئے ءُ ارمان کن ئے

ماتئی دیناں دات زرد ءِ متاہ
مانہ زانت اِے دل ء تو ویران کن ئے

ما کدی گشتگ غم مدئے مارا
غم ھمیش اِنت غماں تو آسان کن ئے

تاں کدیگ ء آ بے کمار ءِ در ء
وتی بالاد ء سوچ ئے بریان کن ئے

کُل رزینتگ وتی گوں بو ءُ دناں
زاناں یات ء گل ءِ تو مہمان کن ئے

رند ءِ بش بش ورگ ءُ دست ءِ مُشتگ
پرچا کاراں چشیں تو نادان کن ئے

ما نہ زانت تو صباؔ مرئے انچو 
دژمن ءُ دوست درستاں حیران کن ئے

شال: ۲۸،دسمبر،۲۰۰۱







دستونک

رگاں کہ حون انت مس ءُ زرد ء من قلم بہ کناں
کجام درد ءُ چنیں اندوہاں رقم بہ کناں

وتی لدانی وتی ملپدانی باندات ء
جبین ء کونج دل ء آہوانی رم بہ کناں

برے حیال برے دیدگانی توکائے
نہ روت یاد تئی جہد من ستم بہ کناں

دئے تو رنگاں گشان ءِ ءُ وشبواں زلف ءِ
وتی لوار ء دل ءِ بلکیں من ھتم بہ کناں

من بے غماں غمِ دنیا ءُ زند ءِ گورگنداں
بہ بیت غم تئی سلامت دگہ چے غم بہ کناں

نہ اتک ماہ جبین مدتے پدی گوستگ
ودار عمرے وتی ھاترا نوں جم بہ کناں

صباشپ انت کہ اگاں روچ ھم نہ اندیش انت
کہ چون واہگاں بام ءِ دل ء من کم بہ کناں

شال: ۲۰، جولائی، ۲۰۰۲







دستونک

زندگی ترا لوٹاں مرگ چو دردء گوارِیت
کینگءِ اجل زرد ء ، آس، گند پردارِیت

ھرکس ھرکس اِنت مرچاں کے کےء وتی لیکیت
نیست سارتیں ساچانے دل دمانے ساسارِیت

پرچی ء ادا نالاں پرچی ء چواُفّاراں
 بِلّے ڈیھ ء ڈکّال اِنت کے کئی غماں ماریت

رند ءِ آہ ءُ پریاتاں ھچ سیت نہ بیت بارگ!
مرچی کہ نیائے تو باندا مرگ اوگارِیت

راستیں رہاں سنگت! یل مکن کہ بیگواہ بئے
رنگراہ ءِ راہیگاں مرگ ءِ تلک کوپاریت 

مرچی بِلّے دوستانی تژن ءِ تیر ءِ آماچاں
روچے کئیت دژمن ھم سینگ ء منا دارِیت 

تو صباؔ اگاں زندے نوکتریں دگہ لوٹ ئے
مرگ بِّلے صد رنداں زند ءِ کل ء نزاریت

شال: ۱۰، جولائی، ۲۰۰۳ 

دستونک

منی دراہیں واہگ عذاب بیتگ انت
گش ئے چمّاں دردانی واب بیتگ انت

نہ گنداں بہارے، کشار ء وتی
پہ من بشّی جمبر زراب بیتگ انت

توئے کہ گل ءُ گنگلاں رستگ ئے
پہ من سیاد جوریں جواب بیتگ انت

کراچی: ۱۴،فروری،۲۰۰۴







دستونک

آ وشنیتک کننت اِنت ھنر وتی پیما
من زندءِ کیلو کتگ شِرّ ءُ شر وتی پیما
 
تو تژن ءِ کنٹگ ءُ سنگانی ھچ مہ کن پرواہ 
گُل ءِ دیارء جگر! ماں بہ تر وتی پیما

اُمیتءِ سانکلاں بستگ اے مُگیمیں من 
ستر گُماناں کتگ چیر ءُ سر وتی پیما

کجام شرتگ ء شاگء حیاتءِ اوگارِیت
کجا بران اِنت منا راہبر وتی پیما

نہ راہ ءُ منزل ءِ سوجے ءُ نئیکہ آپسرے 
سفر کنان انت منی ھمسفر وتی پیما

نہ بام سیاہ چکء بیت نئے دنز بیت رولہ
ھنر بہ کن تو ستر بے ھُنر وتی پیما 

صباؔ اے جہد ءِ راہ ءِ چِیلّ ءُ گر نوشّین انت
بلے گوں سِتک ء بہ کن تو سفر وتی پیما

شال: سے شمبے ، ۸، نومبر، ۲۰۰۵




نازاناں چونیں امیتاں حیاتاں
منا کہ دیر انت کُشتگ جند ءِ براتاں

تچکیں کارے چہ رہبر ء لوٹگ
ھیر ء چہ کوریں حیدر ء لوٹگ


سئے کڑی 

بے راہیاں زند ءِ کہ عجب رنگا پتاتگ
زانگ وتی جاگہ ء نزانگ، من نزانتگ

یک راہے ھما انت کہ سر ء سار ءُ سما دنت
یک راہے ایش انت بے سراں رنگراہی رُماتگ

من دور ءِ ھمک تہل ءُ تمردیں غم ءِ دیمپان
کہ وشی ءِ مروارد ءُ دُرپہ توکماتگ

زاہدان: ۷ ،دسمبر، ۲۰۰۴


کجا سفر کنگی ات کجا ما سر بیت ایں
ھماکہ یل کت درِیار درپہ در بیت ایں
 

	اللہ پاکءِ دُرّیں پیغمبر درستیں نبیانی سرتاج ءُ سردار، اُمّت ءِ امروز ءُ پردائے مونسءُ غموار جناب محمد ﷺ ءِ پاکیں سیرت ءُ کردار ء چہ وتا سھیگءُ سرپد کنگ، ءُ ھمے بابتء آئیءِ نبیسگ، وانگ ءُ وانینگ، گوں راست ءُ حقّیں روایتاں ماں اصلی ءُ بُنکی دروشم ء دنیاءِ کُنڈ کُنڈ ء شِنگ ءُ تالان کنگ عالمءُ زانتکارانی مزنیں اُگدہ یے۔
	الحمدللہ اے بابتء اِسلام ءِ بندات ء بہ گر داں کہ روچءِ مروچی ھمک زبان ءِ دینی رھشٗوناں وتی جوازتءُ بستار ءِ کچّءُ کساسء جہد ءُ کوشست کتگ۔ ءُ اے کار داں قیامت ء ھمے پئیمء جاری بیت، ءُ چہ ھمے کارء ھر مومن ءُ مسلمان ءِ دین ءُ ایمان ءِ تہا رُژناہیءُ قوّت ودّیت ءُ گیشتر بیت۔ ءُ آ وتی سرجمیں زندء دُرّیں پیغمبر ءِ مبارکیں سُنّت ءُ رھبندانی سرا روگء گیشتر ھُبّ ءُ ھدٗوناک بنت۔ ءُ مومن ءُ مسلمان ءِ کامیابی ءُ سٗوب ھمیشی ءِ تہا اِنت۔ ءُ اے رِدء واجہ مولوی حمّل برکت ءِ نویستگیں کتاب’’ دوجہانءِ سردار‘‘ باز جوانیں کتابے۔
منء منی تبءِ ناسازی ءُ اے دگہ دزگٹّیاں اینچو موہ ندات کہ سرجمیں کتابء بواناں، بلئے لہتے جاھاں کہ من ونتءُ چاراِت منء باز دوست بیت۔ بلوچی زبانءِ ششاریں پڑء جواں سالیں واجہ مولوی حمّل برکتءِ اولی گام گیج اِنت، دعا اِنت کہ اللہ تعالیٰ اِشیء وتی دربارء قبول بہ کنت۔اِشیءِ نبیسوک ءُ وانٗوکاں دنیاءُ پردائے خیرءُ برکتاں بہر مند بہ کنت۔ واجہ مولوی حمّل برکت ء اللہ تعالیٰ چُشیں دینیءُ علمی کار کنگءِ گیشترہمتءُ توفیق بہ دنت۔ آمین
وصل اللہ تعالیٰ علی محمد وا لہٖ و صحبہ اجمعین

مولانا داد رحمٰن سلیمی
خادم مدرسہ دارالہدیٰ پیشکان
۲۰ جمادی الاولیٰ ۱۴۳۸ھ
						٭٭٭٭






دو دانک پہ وانوکاں
	امّا بعد! دُرّءِ یتیم، آمنہ ءِ لال، ہردو جہان ءِ سردار محمد عربی ﷺ ءِ زندءُ زندمان، کردار ءُ کارپدانی بیان کنگ، وانگءُ وانینگ ءُ کتابی درٗوشم ء نبشتہ کنگ تعریفءِ وازمندگ ءُ محتاج نہ اِنت، ھمینچو گیشتر نبیءِ زندءُ زندمان بیان ءُ نبشتہ کنگ بیت ھمینکر زیات اے جُہلیں زِر جُہل بوہاں بیت۔
اے ھما ذات پاک ءِ ذکرءُ تذکرہ اِنت کہ ھمینچو نبیسیت اِشیءِ شیرکنیءُ تامداری گیشتر ودّان بیت، ھمے وجہ اِنت وھدے اُمّت ء نبشتہ کاری ءُ نزکاری ءِ کاربندات کت ھما وھدء بہ گر تاں مروچی ھمک قرن ءُ زمانگ ءِ عالمءُ زانتکاراں وتی انداز ءُ وتی زبان ء رسول اللہ ﷺ ءِ زندمانءُ کردار نزآؤرتگ۔ اللہ بزانت باریں چینکر کتاب ءُ وانگی نبیسگ بوتگ ءُ باریں دگہ چینچو نبشتہ کنگ بیت۔
نہ من برآں گل عارض سر ایم و بس
کہ عندلیب تو از ہر طرف ہزاراں اند
یک یورپی سیرت نبیسوکےء نبشتہ کتگ کہ ’’ محمد ﷺ ءِ زندمان ءِ نبشتہ کنٗوکانی یک شاہگانیں لڑے کہ آئیءِ ھلاس بوھگ ناممکن اِنت‘‘۔
نبی کریم ﷺ ءِ سیرت ءِ کتاب ھمک زبان ء است ءُ ساڑی انت، بلئے بلوچی زبانءِ تہا سیرت ءِ کتاب نہ بوھگ ءِ حساب اِنت۔ پمیشکا من ماراِت مئے شہدیں زبانء رسول اللہ ﷺ ءِ زندمان گیشوار بہ بیت۔ گڑا من وتی نزٗوریں دستانی گوما ند جُنزینت ءُ رسول اللہ ﷺءِ زندمان نبشتہ کنگ بندات کُت ءُ ھمیش اِنت شمئے دستء اِنت، پہ اے امیتء کہ وھدے سیرت نبیسوکانی نام پیش بنت بلکیں من گناہگارءِ نام گون بیت۔
ءُ اے گپّءِ باز حیالداری کتگ کہ کتاب مزن مہ بیت، ھمے سببء ملک عرب ءِ جغرافیائی بزاں ردءُ بدلی ءُ زمینی جاور ءُ حالات، عرب ءُ عجم ءِ اسلام ء پیسرءِ جاور کہ سیرت ءِ بہرے منّگ بنت سرگوز ءُ ڈالچار کتگ انت ءُ خاص نبی کریم ﷺ ءِ مبارکیں زندمان ءِ گیشوار نز آؤرتگ، تاکہ ھمک مردم کم وھدءِ تہا آئیء بوانیت ءُ وتی دُرّ دانگیں نبی محمد عربی ﷺ ءِ زندمان ء سرپد بہ بیت، اے کتاب ءِ نکان سیرت ءِ معتبر ءُ مستندیں کتاباں چہ درچتگ ءُ نزّآؤرتگ انت۔
گُڈ سرا گُلیں وانوکاں چہ دست بندی اِنت کہ اے کتاب ءِ تہا ہرچ ردی یے ءُ کمی یے گندگ ء کئیت گواچنء آ منی نزٗوری اِنت، ءُ ہرچ شرّی ءُ جوانی یے گندگء کئیت ۔اللہ تعالیٰ ءِ توفیق ءِ برورد اِنت، داناہانی کوہنیں قولے کہ ’’ ہریکے کتاب نبشتہ کنت آملامت ءِ نشانگ جٗوڑ بیت‘‘ اگاں جوان نبیسیت گڑا دادءِ لٗوٹٗوک بیت ءُ اگاں حراب نبیسیت گڑا طعن ءُ تژن کنگ بیت۔
دلی دعا اِنت اللہ تعالیٰ اے گونڈیں محنت ءُ جہد ء وتی برزءُ بالائیں دربارء قبول بہ کنت ءُ توامیں مدتءُ کمک کنٗوک آں جزاءِ خیر بہ دنت ءُ آخرت ء اے کسانیں گامگیج ء مئے رستگاری ءِ سبب جٗوڑ بہ کنت۔ آمین
شمئے کستر: 
حمل برکت
۲۱ شوال ۱۴۳۸؁ھ


 دُرّیں نبی ﷺ ءِ پاکیں نسب نامہ
	نبی کریم ﷺ عربءِ گچینی ترءُ درچتگیں کہٗولءُ کُٹم’’قریش‘‘ءِ تہا ودی بوتگ۔ قیصرروم ( روم ء ِ بادشاہ ھِرقل ) ء  وہدے چہ ابوسفیان ء واجہ ﷺ ءِ نسب ءِ بابت ء جست کت ’’ کیف نسبُہ فیکم‘‘ شمئے چاگرد ءِ تہا آئیءِ نسبی بستارچے اِنت؟ ابوسفیان ء اے پسّہ دات ’’ ھو فینا ذونسب‘‘ آ مئے چاگرد ءِ تہا مزن نامیں کٹمے ء ہمگرنچ انت ۔
 حافظ ابن حجر عسقلانی گوشیت : بزّار ءِ تہا اے پیم انت : ’’ھوفی حسب مالا یفضل علیہ احد ، قال ھذہ آیۃ،، بزّار ءِ تہا اے گپ اے پیم انت کہ قیصر ءِ پسّہ ء ابوسفیانء گوشت کہ آمئے چاگرد ءِ تہا انچیں کہول ءُ خاندانے ء ہمگرنچ اِنت کہ آئیءِ کٹم ءِ ہمدپی ء دگہ ہچ کٹمے شرتر لیکگ نہ بیت ، گڑا قیصر گُشیت اے گپ آئیءِ پیغمبری ءِ نشانی یے ،، بزاں نبی بوھگ ءِ یک نشانی یے ایش انت کہ نبی کریم ﷺ ءِ کہو ل ءُ خاندان چہ توامیں دمگ ءُ ملکی بولکاں برزءُ مزن شان ترانت صحیح بخاری ءِ تہا است اِنت کہ
 ہمے پیمء رسول وتی قوم ءِ خانوادہ تریں ٹک ءِ تہا پادکنگ بنت ۔ 
 مئے مہربانیں رسول ﷺ ءِ لاس ءُ الماسء کماتگیں نسب نامہ اے پیم انت
	سیِّدنا ومولانا محمد ﷺ بن عبداللہ بن عبدالمُطلب ، بن ھاشم بن عبدِمناف بن قُصی، بن کِلاب ، بن مُرّۃ ، بن کعب ، بن لؤی ،بن غالب ، بن فِہر ، بن مالک ، بن نضر ، بن کنانہ ، بن خزیمہ بن مُدرِکہ بن اِلیاس بن مُضر ، بن نِزار ، بن معدّ بن عدنان (بخاری باب مبعث النبیﷺ)۔
 حافظ ابن حجر عسقلانی ؒ ء فرمائینتگ : امام بخاری ؒ ء بخاری شریف ءِ تہا نسب نامہ ءِ کماتگیں ھار تاں عدنان ء نبشتہ کتگ ، بلئے وتی تاریخ ءِ تہا تاں سیدنا ابراھیم علیہ السلام ء اے پیما نسب نامہے نبشتہ کتگ : عدنان بن أُدّ، بن مُقوِّم ، بن تارح بن یشجُب ، بن یعرُب بن ثابت ، بن اسماعیل بن ابراھیم علیہما السلام (فتح الباری )۔
 چہ حضرت عبداللہ بن عباس رضی اللہ عنہ ء روایت انت : کہ وہدے رسول اللہ ﷺ ء نسب نامہ بیان کتگ گڑا تاں عدنان ء بیان فرمانئینتگ ءُ گشتگ ئےِ ’’ کذب النسّابون‘‘ شجرہ بیان کنوکاں دروگ بستگ (طبقات کبری لابن سعد ) 
	بزاں چہ عدنان ء رند نسب زانتاں بید زانت ء نسب بیان کتگ ءُ آئیءِ تہاباز جیڑہ ءُ چوٹی است پمیشکادیمترا توامیں نسب نامہ نبشتہ نہ کتگ ۔
 چہ مکّہیں مات ءِ نیمگء واجہ ﷺ ءِ نسب نامہ 
	 چہ مہربانیں مات ءِ نیمگ ء نبی کریم ﷺ ءِ نسب نامہ چوش انت : محمد بن آمنہ بنت وھب بن مناف بن زُھرہ بن کلاب بن مُرّہ ( طبقات ابن سعد ) 
	 چہ کلاب ء رسول اللہ ﷺ ءِ پت قوم ءُ مات قوم ءِ نسب ھور انت 
حضرت عبداللہ ءِ عاروس ءُ بیرانی 
 	 واجہ عبداللہ ءِ سانگ عرب ءِ مزن نامیں ٹکّ بنوزھرہ ءِ گراں مہزبیں دُتّگ۔’’حضرت آمنہ بنت وھب ‘‘ ء کنگ بیت ، لہتے وہدء رند حضرت عبداللہ مکّہ ءِ سوداگرانی کاروانے ءِ ہوری ء پہ شام ء رہادگ بیت ءُ ہمے سفرءِ تہا واجہ یک بیماری ے ءِ آماچ بیت ، ءُ مدینہ منورہ ء وتی مات قوم نجّاریانی گورا جلیّت ءُ یک ماہے ءِ دراج کشّیں ناسلامتی ء رند چہ دنیا ء روت ، ءُ اے ہماروچ اتنت کہ بی بی آمنہ ء امیت داری است ات ۔
 حضرت عبداللہ ءِ بیرانی ءِ وہدا آئیءِ مال ءُ میراث پنچ اُشتر ، لہتے پس ءُ یک مولدے بوتگ کہ ’’ أم أیمن‘‘ ءِ نام ء نام گپت بوتگ ۔
فیل واہندانی قصہ 
	 اصحاب فیل ءِ قصہ ءِ گیش ءُ گیوار اے پیم انت ، چہ حبشہ ءِ بادشاہ ءِ گورا یمن ء یک والی ے حاکم انت کہ آئیءِ نام ابرھہ ات ، ابرھہ پہ اے گپ ء حیران ات کہ توامیں دنیا ءِ مردم پہ حج ءِ نیت ء مکّہ شریف ء روانت ، ما چے بہ کنیں کہ مئے گورا ہم ہمے پیما مردم بیاانت ، ءُ مئے ملک ءُ ڈیھ ءِ نام ءُ توار جہانء بپرشیت ، آئیء وتی مذہب ءِ نام ء یمن ءِ شہر صنعاءِ تہا ’’ قُلّیس ‘‘ ءِ نام ء مزنیں عبادتجاہ یے بست ،ءُ آئیءِ تہا ہمک دابیں جلوہ ناکی ءُ عیش ءُ نوشی چیز ءُ آسانی اڈ کت، آئیءِ خیال ہمیش ات کہ اے پیما مردم ہشکاوگءُ تہ آپیں کعبہ ءِ گورا سفر ء یلہ کن انت ءُ یمن ءِ سرسبز ءُ آبادیں دمگ ءُ آئیءِ دابیں جلوہ ناک ءُ براہ دار ءُ آسودگی دیٗوکیں کعبہ ء کاینت ءُ اے پیمء آئیءِ ملک ءُ راج ءِ نام ءُ توار دنیا ء جکسیت ءُ آئیءِ ملک آباد ہم بیت ۔
 	مکّہ ءِ مردمان ء کہ اے حال ء گپت آہم برانز گپت انت ءُ آیاں اے بابت ء وتی دلپدردی درشان کت ، تناجاہے کہ یک قریشی یے یمن ء شتگ ات آئیء ابرھہءِ اے وسّاچیں کعبہ ءِ تہا لانک بوج کت ، ہمے درمیان ء عربانی یک مسافریں کاروانے ءِ مردم شپ ءِ تہاری ء آسے روک کن انت چہ ہمے آس ء پتروشکے سست ءُ ابرھہ ءِ جوڑکتگیں کعبہ ءِ سرا کپت ءُ آئےِ سٗوتک ءُ پُرکت ، نوں دوانچیں گامگیج دیما اتک کہ آیاں ابرھہ ء را باز برانز دات ، ءُ ھژم ءِ جمبوریں آس ءِ توسگ ءِ حاطرا ابرھہء جار جت کہ نوں آمکّہ مکرمہ ءِ سرا بیڑ کنت ءُ اٗودءِ آبادی ء پہ ویرانگ بدل کنت ۔
 	پہ ہمے نیت ء ابرھہ مزنیں لاوڈ ءُ لشکرے نزّآورت ءُ وتی جنگی توامیں اوزارانی ہٗوری ء جنگی فیل ہم گوں وتا زُرت انت ءُ رہادگ بوت یمن ءُ مکہ ءِ درمیان ءِ آبادیں ٹک ءُ قوماں ابرھہ ءِ دیم دارگ ءِ جہد کت بلئے ابرھہ چہ توامیناں زٗوراک ترات ، پمیشکہ آئیء توامیں دمگان ء پروشان ءُ لپاشاں کت ءُ مکّہ ء سربوت ۔
 	اے روچاں مکّہ ءُ قریش ءِ راجی کماش واجہ عبدالمطّلب ات وہدے کہ آئیء اے حال ء گپت آئی ء وتی راج ءُ ڈیھ ءِ میر ءُ کماش ءُ زانوگران ء نزآؤرت ءُ توامینان ء ہمے شؤر دات کہ ما شما شہر ء یلہ بدی ایں ءُ ڈن ء درائیں، گوں ابرھہء وتی راج ء جنگ مدئیں ، عبدالمطلبء وتی راج ء را گُشت وتی مال ءُ اولاد ءِ خیال ء بداراِت ءُ کعبہ ءِ جیڑہ ء پہ ہمائی ءِ واھند ء یلہ بکن اِ ت آبزانت ءُ آئی ءِ لوگ بزانت ، ما ءُ شما لوگ ءِ واہند نہ ایں ، ما ءُ شما مجاوریں ۔
 	 ابرھہ ھرھمینچُک کہ مکّہءِ نزیکتر بوان ات آئیءِ غرور ءُ کسملیکی گیش بوان ءُ ودّان ات ، پدا اے گپ ء ابرھہ ءِ گروناکی گیش کت کہ راہء آئیءِ دیما کس مان نہ ترّاِت ،نوں آدلجم بوت کہ مکّہ ءِ تاراج کنگ ءُ کعبہ ءِ (نعوذباللہ ) پرٗوشگ پہ آئیء گران نہ انت ، چوناہی ء وتی مزن مرّی ءُ وتی بستگیں یمانی کعبہ ءِ چوڑ ءِ برز کنگ ء آئیء ہمے مرت کہ شرتریں گام بیت اللہءِ ’’شہید ‘‘ کنگ انت ، نوں آ پہ دلجمی ءُ گژّ ءُ گوات پہ مکہ مکرّمہ ء رہادگ ات ۔
 	 چہ مکّہ مکرمہ ء کمّے گستاہ ’’ وادی مُحسّر‘‘ ء کہ ابرھہ گوں لشکر ء سربوت دیست ئےِ کہ چہ زرباری گورا شونز ءُ زردرنگیں کسانکیں بالی مرغ بُرّ برّ ءُ رم رم ء پیداک انت ، اے مرغ آسمانی لشکر اتنت کہ بیت اللہ ءِ رکّینگ ء پیداک اتنت ، اے کسانکیں مرغانی سُنٹ ءُ چنگلاں یک یک سنگ ءِ است ات کہ کچ ڈلگیں ’’سکے ‘‘ ء مزن اتنت ، اے بے جونیں مرغکاں ہمے سنگ ابرھہ ءِ لشکر ءِ سرا ھترمال کت انت اے کسانیں سنگکاں ہریکے وتی نشانگ ء پہ ٹک تیری لگّت ، ہمے مرغکانی سنٹ ءُ پانچلانی سنگاں ہریکے چہ ابرھہ ءِ لشکریاں پہ یکّے ء ات ءُ ہمے سِنگ ہریکّے ءِ سرا کہ کپت چہ اے سرا جان ءِ تہا ایرکپت ءُ جان درّان کت ءُ آگورا دراتک ۔
رسول اللہ ﷺ چہ ہمے واقعہ ء پنجاہ روچ رند دنیا ء اتک ۔
نُبُوّت ءِ نشانیانی پدّربوھگ
	انچش کہ روچ ٹکّ ءِ وہدء روچ ءِ زیرّءُ زراب ءُ روشنائیں برانز جہان ء روچ ءِ درایگ ءِ مستاگی ء دینت ، ہمے پیما محمد الرسول اللہ ﷺ ءِ نبوّت ءِ وہد ءُ روچ کہ نزیک بوان بوت انت گڑا جہان ءِ پراہی ءُ دراجی ءُ کش ءُ گورا ں انچیں واقعات ءُ نشانی پدّربیاں بوت انت کہ اے پیشامد ءُ واقعات یک نوکیں جہانے ءِ دیما آیگ ءِ مستاگی دیٗوک اِتنت ’’ شریعت ءُ تاریخ ءِ زبان ء اے پیمیں پیشامداں ’’ ارھاص ‘‘ گُشگ بیت ، ءُ اے پیشامد رسول ءِ آیگ ءِ مستاگی ءُ پیشگامی انت ءُ ہمے چیز گوں رسول اللہ ﷺ ء ہم است اتنت ءُ اے پیما واجہ ﷺ ءِ نبوت ءُ پیغمبری ءِ بشارت ءُ مستاگی اِتنت ۔
 	چہ رسول اللہ ﷺ ءِ دنیا ء ظاہربوھگ ء پیسر قریش ء پمیشکہ مدت دیئگ بوت کہ اے کٹم محمدالرسول اللہ ﷺ ءِ راج ءُ قوم ات ءُ بیت اللہ ءِ منجاری ءُ دسبوجی ءِ شرف گوں قریش ء ات ءُ بیت اللہ شریف ءِ ھزمت ءُ حفاظت ءُ آئیءِ ڈباہ زور قریش ات۔
 	بی بی آمنہ ءِ گُشگ انت ’’ وہدیکہ منا پہ محمد ﷺ ء امیت داری بوت گڑا منا وابے ءِ تہا بشارت دیگ بوت کہ ’’ تئی اے چک اے امت ءِ پیشونک ءُ سردارانت ، وہدیکہ تو پہ اشیء دراہ بوتئے گڑا اے دعا ء بوان ’’ أعیذہ بالواحد ‘‘ من اشی ء یکّیں خدا ءِ باھوٹ کناں ’’ ثمّ سمّیہِ محمدا‘‘ پدا اشیءِ نام ء ’’محمد ‘‘ پربند ۔
 	بی بی آمنہ ءِ گُشگ انت کہ وہدے من دراہ بوت اٗوں من یک انچیں شہمے دیست کہ چہ آئیء شام ءِ ملک ’’ بُصری‘‘ ءِ ماڑی ءُ بادگیر گندگ بوت انت (سیرت ابن ھشام )۔
 	بی بی آمنہ ءِ گشگ انت کہ من ہچ زالے ندیستگ کہ امیتداری ءِ روچاں آئیءِ چک اے اندازہ سبک بہ بیت کہ محمد ﷺ بوتگ ( بزاں امیت داری ءِ روچاں گیشتر نادراہیں زالبول نزوری ءُ ناسلامتی مارانت ءُ اے روچ آیانی سرا بازگران گوزانت ، محمد الرسول اللہ ﷺ ءِ مات ءِ سرا اے حال ءُ حالت نہ بوتگ )۔
نبی کریم ﷺ ءِ جہان ء ودی بوھگ ءِ مبارکیں روچ ءُ وہد 
	دنیا ءُ آخرت ءِ سردار ءُ بی بی آمنہ ءِ جگر ءِ چُنڈ حضرت محمد ﷺ فیل واہندانی واقعہ ءِ پنجاہمی روچ ء ھشت ربیع الاول دوشمبہ ءِ روچ ، ہمدپ گوں ۲۰ اپریل ۵۷۰ ؁ء گوربام ءِ وہدا ابوطالب ءِ لوگ ء ودی بیت ، واجہ ﷺ ءِ ودی بوھگ ءِ نام ءُ دپیں وہد ءُ روچ نامدار انت کہ واجہ ۱۲ ربیع الاول ودی بوتگ ، بلئے ’’جمہور ءِ قول ھشت تاریخ انت ‘‘ ءُ رسول اللہ ﷺ ءِ دنیا ءِ ودی بوھگ ءِ جاہ ’’ مولد النبی ‘‘ گُشگ بیت ، مروچاں سعودی حکومت ء ہمے جاہ ء ’’ مکتبۃ مکۃ المکرمۃ ‘‘ ءِ نام ء کتابجاہے جوڑکتگ ۔
 	رسول اللہ ﷺ ءِ ودی بوھگ ء رند کسری ءِ بادشاہی ماڑی ءِ تہا زمین چنڈے چست بوت ءُ آئیءِ ماڑی ءِ چاردہ ڈیکی پرشت ءُ کپت انت ءُ’’ ساوہ ‘‘ ءِ کسانیں جُویک دمان ء ہشک بیت ،ءُ فارس ءِ قرنانی رٗوکیں آس کہ پدماں پدا چہ ہزارسال ء یک شل ء روک ات ، آھم مرت(سیرت مغلّطائی) 
 	 گواچن ء اے آس پرستی ءُ گمراہی ءِ ھلاس بوھگ ءِ جار ءُ اعلان ءُ فارس ءُ روم ءِ بادشاہیانی زور ءُ زمانگ ءِ ھلاس بوھگ ءِ نیمگ ء اشارہ ات ۔
 	چہ حضرت انس رضی اللہ عنہ ء روایت انت کہ رسول اللہ ﷺ ء فرمائینتگ چہ اللہ ءِ کرم ءُ نعمتاں منی سرا یک نعمتے ایش انت من سُنّت کتگ ءُ پیدا بوتگ اٗوں ءُ منی ستر ہچبرہچکس ء ندیستگ ۔
 	اسحاق بن عبداللہ چہ بی بی آمنہء روایت کنت ءُ گُشیت کہ نبی کریم ﷺ ءِ ودی بوھگ ء رند واجہ ﷺ ءِ مبارکیں جسم ءُ جان چہ ہر دابیں پلیتیاں پاک ءُ صاف ءُ سلّہ بوتگ ءُ واجہ ءِ جان ء ہچ پیمیں پلیتی ءُ لیگارے پر نہ بوتگ ۔
عبدالمطّلب ءِ واجہ ء را ’’محمد ‘‘ نام پربندگ ءُ ششگانی کنگ 
	 ہفتمی روچ ء واجہ ﷺ ءِ مہربانیں پیرک عبدالمطلب ء واجہ ءِ ششگانی ( دیم ہونی ) کت ءُ اے دعوت ءِ تہا قریش ءِ توامیں ٹک ءُ بولک ھور بو ت انت ءُ ہمے دیوان ءِ تہا واجہ ﷺ ءِ نام محمد ( ﷺ) ایر کنگ بوت، قریشی میر ءُ کماشاں واجہ ﷺ ءِ پیرک ء را جست کت کہ واجہ ابوالحارث تو اے نام چونکائی درچت ءُ وتی نماسگ ء را پربست ؟ گُشت ئےِ من پمشکا اے نام پرکت تانکہ آسمان ء اللہ تعالی ءُ زمین ء آئیءِ مہلوک اشیءِ توسیپ ءُ تعریف ء بکن انت ، گواچن ء واجہ ﷺ ءِ نام بی بی آمنہ ءِ ہماواب ءِ بندات ء ایر کنگ بوتگ ۔
کُنِیّتءُ چُکنام
	عربی گالوار ءِ تہا ہما نام کہ آئیءِ بنگیج چہ ابو یا چہ اُمّ ء بہ بیت آ نام ’’ کنِیّت ‘‘ گُشگ بیت ، نبی کریم ﷺ ءِ مشہورتریں کنیت ’’ابوالقاسم ‘‘ انت ، کہ حضرت قاسم رضی اللہ عنہ واجہ ﷺ ءِ اولی مردیں چک انت کہ کسانی ء اللہ ء وتی مال کتگ ات ، ہمے پیما حضرت انس رضی اللہ عنہ ءِ گُشگ انت کہ چہ حضرت ماریہ قبطیہ رضی اللہ عنہا ء چہ واجہ ﷺ ءِ دومی مردیں زہگ دنیا ء اتک ءُ آئیءِ نام ’’ ابراھیم ‘‘ ایر کنگ بوت، یک روچے حضرت جبرئیل علیہ السلام ء واجہ ﷺ ء را اے پیم سلام عرض کت ’’ السلام علیک یا اباابراھیم ‘‘ اے پیما ابو ابراھیم واجہ ﷺ ءِ دومی کنیت انت ۔
واجہ ﷺ ءِ شیرمچی ءُ طفلی ءِ دور ءُ زمانگ 
	واجہ ﷺ ءِ مکّہیں مات بی بی آمنہء واجہ ﷺ ایوک ء سئے چارروچ شیر میچینتگ ، پدا واجہ ﷺ ابو لہب ءِ مولد ’’ثُویبہ‘‘ ء میچینتگ ، ثویبہ مسلمان بوت یا نہ اے بابت ء گپ دو انت ، لہتے ءِ گُشگ انت کہ اے بی بی مسلمان بوتگ ءُ لہتے ءِ خیال ءُ لیکہ ہمیش انت کہ اے بی بی مسلمان نہ بوتگ ، البت حافظ ابومندہ ء ’’ ثویبہ ‘‘ نامیں بی بی یے صحابیانی تہا حساب کتگ (فتح الباری ، کتاب النکاح )۔
 	چہ حضرت ثویبہ ء رند ’’بی بی حلیمہ سعدیہ ء واجہ ﷺ شیرمیچینتگ‘‘ چیا کہ آ روچانی ڈلگ ذاتیں عربانی ربیت بوتگ کہ آیاں وتی شیرمچیں چک بندات ء دیہات ءُ کوچگاں دیم داتگ انت تانکہ دیہات ءُ کوچگ ءِ صاف ءُ سلّہیں آپ ءُ گوات ءِ تہا آ رُدٗوم بزورانت ءُ آیانی زبان ھم صاف ءُ ادبی بہ بیت ءُ وتی بنکّی راجی دٗوداں شرّی ء ہیل بگرانت ، ہمے ہیل ءِ پدا مدامی طائف ءِ بنوسعد قوم ءِ زال شیر مچیں چکّانی زورگ ءُ دارگ ءُ پہازگ ء مکّہ مکرّمہء اتک انت، چیاکہ مکّہ مکرّمہ شہرءُ جہمنندی ءُ بازار ءُ نہادی داریں شہرے ات ۔
 	 حضرت حلیمہ سعدیہ رضی اللہ عنہا ءِ گُشگ انت کہ من ءُ منی راج بنوسعد ءِ دگہ بازیں زالبولے قریش ءِ شیر مچیں چکّانی شوہاز ء مکہ ء اتکیں ءُ اے سفرء منی چکّانی پت حارث ءُ منی جند ءِ کسانیں چک عبداللہ ہم منی ہمراہ اتنت ، اے سفر ء مئے ہستی ءُ سواری یک مادیانے ات ءُ یک لاگر ءُ نٗزوریں ڈاچی یے ، اے ڈاچی انچش ہشک ات کہ کچ داروے ترمپے شیر ہم مان ئےِ نیست ات ، ماھم چہ واری ءُ گژن ء توامیں شپ ء تاں سہب بے واب اتیں ، ہمے سبب ء مئے شیر مچیں چک ء  ہم توامیں شپ ء تلوستگ ات ءُ بے واب ات ۔
 	 منی سیاد ءُ ہمساہگاں پہ وتا گشت ءُ شیرمچیں چک پہ گچین زُرت ، ءُ منی ہمراہاں محمد ﷺ پمیشکا نہ زُرت کہ آ ’’ سیوگے‘‘ ات ءُ اے امیت نیست ات کہ آئیءِ رٗودینوک شرّی ء گور ءُ پہاز بیت ، ایدگراں کہ نہ زُرت اللہ تعالی ء بی بی حلیمہءِ دل ء دات ،ءُ آ بی بی ء اے سیوگیں چک زرت ، بلئے پیسر ء گوں وتی چکّانی پت ء شور ءُ صلاح کت ءُ گُشت ئےِ ؛ واللہ لاذھبنّ اِلی ذلک ا لیتیم فلآخُذنّہ ، قال لا علیک أن تفعلی عسی اللہ أن یجعل لنا فیہ برکۃ ،، اللہ ءِ سوگندانت کہ من لازم آ یتیم ءِ کرّا رویں، ءُ آئیء زورین ءُ کاریں لوگ واجہ ء پسّہ دات کہ اگاں تو اے وڑ بہ کنئے گڑا ہچ خرابی ئےِ نیست ، بلکیں اللہ تعالی آئی ء پہ ما خیر ءُ برکت ءِ سبب کت ، بی بی حلیمہء وتی گپ گپ کت ءُ اتک چہ واجہ ءِ لوگ ءِ مردماں ہمے شیر مچیں یتیم زرت کہ کس اشیءِ زورگ ء ھدٗوک نہ ات ۔
 	بی بی حلیمہء گُشت وہدیکہ من اے ننّک وتی کٹّ ء کت گوں ایر کنگ ء منی گور چہ شیر ء چکار بوت ، محمد ءُ آئیءِ شیر ءِ برات عبداللہ ہردوئیناں تاں دل ءِ سیر ء شیر متک، ءُ ہمے پیمء مئے لاگر ءُ سرنگیں ڈاچی ءِ ماہگ چہ شیر ء چکار بوت ، منی لوگ واجہ ء ڈاچی دُشت ءُ شیر آؤرت انت ما ہم تاں دل ءِ سیرا وارت ءُ وژنٗود بوتیں ءُ مئے زند ءِ تہا اے شپ پہ بازیں سکون ءُ دلجمی یے ء گوست ، سہب ء منی لوگ واجہ حارث ء درّائینت ؛’’ تعلمی ! واللہ یا حلیمۃ لقد أخذتِ نسمۃ مبارکۃ ‘‘ او حلیمہ اللہ ءِ سوگندا نت کہ تو باز برکت داریں شیرمچے زرتگ ، بی بی حلیمہ گُشیت من آئیءِ پسّہ ءِ تہا گُشت : ’’واللہ اِنیّ لارجوہ ذلک ‘‘ اللہ ءِ سوگند انت کہ منی خیال ہم ہمیش انت ، بی بی حلیمہ ءِ گُشگ انت کہ نوں ما چہ مکّہ مکرمہ ء دیم پہ وتی شہر ءُ ملک ء رہادگ بوتیں ءُ من وتی نیم مرگیں مادیان ء سوار بوتاں ءُ واجہ ﷺ وتی کٹ ء کت وہدیکہ ماراہ کپتیں منی ہمے مردگ ءُ گراں پادیں مادیاں ہمااندازہ تیز ءُ چاڑکّہ بوت کہ آئیء توامیں ہمراہانی سواری گوازینت انت ، گوں اے گام ءُ رفتار ءِ گندگء منی دزگہار ءُ ہمراہاں منا گُشت : اے ہما مادیان انت کہ ترا پیسراگوں بوتگ ( چیاکہ پیسرا آ ڈمبان ڈمبان ات) چہ اول تاں آسر ء نوں ہمے مادیان چہ توامیں کاروان ءِ اولاکاں پیسر ات ، تانکہ ما وتی لوگ ء اتک ءُ سر بوتیں ، امر اللہ ء سال ڈکال ءُ حشکیں سالے ات بلئے بی بی حلیمہ ءِ دلوت کہ پہ کؤرءُ گیابان ء شت انت گڑا بیگاہ ء سیر ءُ شیر ء چکّار ہنکین ء پرترّاتنت ۔
 	 دوسال شیر مچی ءِ وہد توام کنگ ء رند بی بی حلیمہ واجہ ﷺ ء چہ شیرء پچ کنت ، بی بی حلیمہ ءِ گُشگ انت وہدیکہ من چہ شیر ء سست گڑا واجہ ءِ اولی گپ ایش ات : ’’ اللہ اکبرکبیرا والحمدللہ حمداکثیرا وسبحان اللہ بکرۃ وأصیلا‘‘ شیرمچی ء رند بی بی حلیمہ رضی اللہ عنہا ء واجہ ﷺ آئی ء ِمات ءُ مردمانی گورا آؤرت ءُ سرکت ، بلئے حقیقت ء بی بی حلیمہ ءِ دلی واہگ ہمیش ات کہ اے چکّ ء گوں وتا بہ بارت گوں ، پدا قضا ءُ کار کہ آ روچاں مکّہ مکرمہ ء وبایے ہم کپتگ ات ہمے بہانہ ء بی بی حلیمہء واجہ ﷺ پدا گوں وتا بُرت گوں ، چیا کہ اول وہمامہر ءُ دوستی کہ اللہ تعالی ء بی بی حلیمہ ءِ دل ء دورداتگ ات آ را تلوسینان ات ءُ دومی بی بی حلیمہء زانتگ ات کہ اے چک چشیں چکے نہ انت کہ ایدگہ زہگ ءُ چکّانی پیمء بہ بیت ۔

واجہ ﷺ ءِ سینگ ءِ تل جنگ ءِ واقعہ 
 	یک روچے کہ واجہ ﷺ گوں وتی ہمشیرکیں برات ء جنگل ء پسانی چارینگ ء شت گوں ، دیرنہ گوست کہ بی بی حلیمہ ءِ بچ حضرت عبداللہ تچان تچان ءُ پریشان ء اتک ءُ وتی مات ء را گشت کہ : انّوں دو اسپیت پوشیں مردم اتک انت منی قریشی برات اش زمین ءِ سرا واپینت ءُ منی برات ءِ لاپ اِش تاں سینگ ء تل جتگ ءُ نوں دوچگ ء انت اِش، گوں اے گپ ءِ اشکنگ ء بی بی حلیمہ ءُ آئی ءِ لوگ واجہ تچان ء ہماجاہ ء سربوت انت کہ اے واقعہ پیش اتکگ ات ، دیست اِش کہ واجہ اٗوشتاتگ ءُ دیم ءِ رنگے بدل بوتگ ، دوئیں مات ءُ پت واجہ ﷺ ء بگل ء کن انت ءُ پدا گوں وتا لوگ ء برانت اش (واجہ ﷺ ءِ سینگ ءِ تل جنگ ء تاریخ ءُ روایتانی تہا شق صدر ءِ نام ء یاد کن انت) اے اولی شق صدر انت ءُ تیوگ ء واجہ ﷺ ءِ چاربرا شق صدربوتگ ۔
 	اے شق ءِ صدر ءِ تہا دو اِسپیت پوشیں مردم حضرت جبریل ءُ حضرت میکائیل علیہما السلام بوتگ انت کہ آیان ء چہ برف ء پُرّیں سور ء ِ درپے گوں بوتگ ، اے دوئیں فریشتگاں واجہ ﷺ ءِ مبارکیں سینگ تل جتگ ءُ دل چہ جاہ ء درکتگ ءُ دل ھم تل جتگ پدا چہ دل ء ’’دوٹکّر سیاہ ءُ بستگیں ھون درکتگ ءُ دور داتگ ءُ گُشتگ کہ اے شیطان ءِ بہرانت‘‘ پدا دل ہمے سورءِ رزان ءِ تہا شُشتگ ءُ شٗودگ ء رند وتی جاہ ء نادینتگ ، ءُ تل داتگیں سینگ پدا دوتکگ ءُ دوئیں کٗوپگانی شونگ ء مہر نبُوّت دوبارہ ششتگ ءُ پلگار کتگ ۔ 
 	وہدیکہ رسول اللہ ﷺ ءِ عمرشریف دہ سال ء رسیت گڑا واجہ ﷺ دومی برا ہمے پیشامد ء گپت ءُ واجہ ﷺ ءِ سینگ پدا تل جنگ بوت ، ءُ سیمی ’’شق صدر‘‘ واجہ ﷺ ءِ اللہ تعالی ءِ پیغمبر بوھگ ءِ وہدات ، ءُ چارمی رند ہمیش ات کہ واجہ ﷺ ء معراج ءِ شرفء سر بوت ،اے توامیں واقعہ پہ ہمے حاطرا اتنت کہ واجہ ﷺ ءِ سینگ چہ ہمک دابیں اِلّ ءُ گِشاں دائمی پہک ءُ پلگار بہ بیت ۔
 	وہدیکہ گوں واجہ ﷺ ء سینگ تل جنگ ءِ واقعہ پیش اتک نوں بی بی حلیمہ پریشان ءُ دلتپرکہ بوت کہ چش مہ بیت کہ گوں اے کسانیں زہگ ء دگہ مستریں واقعہے بہ بیت انچیں نقص ءُ تاوانے کہ من آرا موک اِت مہ کناں شرتر ہمیش انت کہ اشیء بہ بران ءُ آئی ءِ کہول ء سر بکناں ، پمیشکہ بی بی حلیمہ رضی اللہ عنہا ء  واجہ ﷺ زرت ءُ آؤرت ءُ آئیءِ مات ءُ مردمانی دست ء دات ءُ وت وتی ملک ءُ ڈیھء شت ۔
 	وہد ءُ زمانگ گوست انت ءُ وہدیکہ واجہ ﷺ ءِ مبارکیں سِند ششمی سال ء سر بوت، بی بی آمنہ رضی اللہ عنہا ء واجہ ﷺ ءُ وتی مولد أم ایمن زرت انت ءُ مدینہ ء شت ، تاں یک ماہے بی بی آمنہ وتی مات ءُ مردمانی گورا نشت ءُ ماہے ء رند وتی چک ءُ مولدے زرت انت ءُ پہ مکّہ ءِ سفر ء دراتک ، اللہ ءِ امر ء ’’ أبواء ‘‘ نامیں جاہے ء کہ سر بوت انت ، بی بی آمنہ ءِ زند ءِ روچ ہم آسر بوت انت ہمے جاہ ءِ حاک بی بی ءِ نصیب ء بوت ،ءُ بی بی آمنہء اے دنیا پہ آخرت ءِ سفر ء یلہ دات ، حضرت أمّ أیمن( برکہ ) ء واجہ ﷺ زُرت ءُ مکّہ ء آؤرت ءُ واجہ ءِ پیرک ءُ مردمانی دست ء دات۔
مکّہیں مات ءِ بیرانی ء رند رسول اللہ ﷺ ءِ ڈباہ زور عبدالمطب ءِ بیرانی 
	 چوناہیء عبدالمطّلب واجہ ءِ چہ پت ءِ گورا پیرک انت ، پمیشکا ہمک دود ءُ رہبندانی جہت ء واجہ ﷺ ءِ ڈباہ زور بایدانت کہ عبدالمطلب بہ بیت ،نوں کہ واجہ ﷺ چہ مات ءِ مہر ء ہم سیوگ بوت ،گڑا عبدالمطّلب ءِ مہر ءُ مہروانی ءِ دست بایدات کہ دراج تر ءُ مُہرتربہ بیت ، گڑا عبدالمطّلبء وتی اے ’’نایاپتیں گوہر ءِ گور ءُ پہاز ء دل نرنجینت‘‘ چوناہی ء درذات کسانی ء اللہ تعالی ء محمدﷺ ء انچیں بودے ءُ انچیں کمالے داتگ ات کہ توامیں کٹم ءُ شہر ءِ مردم پہ آئیءِ دیدارء واہگدار ءُ ھدٗوکناک اتنت ۔
 	عبدالمطّلب ءِ گور ءُ پہازءُ چارءُ دلگوش ء دوسال گوستگ ات کہ اللہ ءِ امر ء عبدالمطّلبء ھم اے دنیا یلہ دات ، ءُ یک برے پدا سرظاہری مستریں ساہگ ءُ نوان چہ رسول اللہ ﷺ ءِ سرا دوراتک، عبدالمطّلب بیرانی ء رند حجون( جنّت المُعلّٰی ) ء درپ ءُ کپارت کنگ بوت ۔ 
ابوطالب ءِ گور ءُ پہاز
	 قریش ءِ ’’ھاشمی ‘‘ ٹک ء محمد ﷺ سک د و ست ات آئیءِ سبب ایش ات کہ واجہ ءِ بزرگیں پت عبداللہ وتی کہول ءِ تہا باز مڑادار ءُ میارجلّ ءُ مہربانیں مردمے ات ، ءُ پدا ورنائی ء بیران بوھگ ءِ سبب ء چہ آئیءِ ایوک ء ہمے یکّیں چک جہان ء اتکگ ات ، ءُ اے چکّ ء پت ءِ کوپگ ءُ کُٹّ ءِ تام ندیستگ ات، پمیشکا توامیں مہلوک ’’محمد ﷺ ‘‘ ءِ بابت ء مہربان ات ، ءُ واجہ وتی ناکو ،ترءُ پیرک ءُ ایدگہ توامیں مردمانی دوستریں چک ات ۔
 	بلئے اے توامیں گپ وتی جاہء ، وہدیکہ ’’عبدالمطّلب ‘‘ پہ مرض موت ء ناجوڑ بوت، آئی ء وتی مستر ءُ بودی تریں چک ابوطالب ء سوگہ ءُ وصیت کت کہ’’ محمد ﷺ ‘‘ ءِ چارءُ دلگوش ءُ پہازگ ء چہ وتی چکّاں گیشتر دلگوش گوربکن ، ہمداکہ ابوطالب ء واجہ ﷺ چہ وتی چکّاں دوسترات ، پت ءِ وصیت ءُ پنت ءِ سبب ء آئیءِ گیشتر دلگوش گور کت ءُ گوں دل ءُ جان محمد ﷺ ء را رودینت ،وتی ہمک نندگ ءُ پاداہگ ء وتی ہمک چست ءُ ایر ء محمد ﷺ گوں وتا ہمراہ کت ، ءُ سرپورئیں دلگوش ءُ مہر ءُ دوستواہی ء آئیء محمد ء را وہد ءُ دلگوش دات ۔
نبی کریم ﷺ ءِ شامءِ نیمگ ء اولی سفرءُ گوں راہب ’’ بُحیرا ‘‘ء دچارکپگ ءِ قصہ
 	’’محمد ﷺ ‘‘ ٹیبر بوت ءُ وتی برکت داریں عمر ءِ دوازدہمی سال ء سرات کہ یکبرے ابوطالب گوں قریشی تاجر ءُ سوداگرانی ہوری ءُ ہمراہیء یک تجارتی کاروانے ء پہ شام ء سرگپت ، گڑا آئیءِ دل ء ہمے گپ پاداتک کہ من وتی اے برات زہگ ء ھم گوں وتا بہ براں گوں ، تانکہ ملک ءُ دمگے گندیت ءُ کارءُ کمالے یات گیپت ، پمیشا آئیء ’’محمد ﷺ ‘‘ گوں وتا ہمراہ کت ءُ اے پیم؂ء قریشی کاروان ءِ تہا دنیا ءُ آخرت ءِ رہشون گون انت ، بلئے ’’ نہ کہ واجہ وت زانت کہ من کئے اٗوں ءُ منء چے بوھگی انت ، ءُ کاروان ءِ مردم ھم اے نزان انت کہ آیانی ہمراہ کئے ءُ کئے انت ‘‘ کاروان وتی گام ءُ رفتار ء روان ات تانکہ ’’ بُصریٰ ‘‘ ءِ دمگ ء ’’ تیماء‘‘ نامیں جاہے ء سربوت راہ ءِ دوری ءُ ژندی ءِ درکنگ ءِ حاطرا کاروان ء بٗوتک ۔
 	’’ تیمآء‘‘ ء عیسیٰ علیہ السلام ءِ دین ءِ زانوگریں یک زنڈیں عالمے جہمنند ات کہ اشیء ہمے رہسر ء وتی ہنکین گپتگ ات ءُ رہگوزانی ہزمت کتگ ات ہمے رہسر ءُ آپسر ء چہ دور ءُ دراجیں راہاں آؤکیںءُ رؤکیں کارواناں ہمدا دم سارتگ ءُ پدا دیما شتگ انت۔
 	 عیسائی دین ءِ ہمے زانوگریں عالم ءِ نام ’’ جرجیس ‘‘ ات ،جرجیس تورٰۃ ءُ انجیل ءِ توامیں تک ءُ پہناداں زانتکارات ، اے دوئیں آسمانی کتابانی تہا گُڈّی رسول ءِ بابت ء پیشگوئی است ات ، اے واجہ ء اے ھم ونتگ ءُ زانتگ ات ، ہمک کاروان ءُ قافلہ ئےِ کہ چہ حجازء پہ شام ء شتگ اے جاہ ء دارگ ءُ بٗوجگ ءِ وہدء اے بزرگواریں عالم ء درنیاہتگ ءُ جست ءُ پد نہ کتگ ۔
اے بری آئیء یک یک ء مردمان ء چاراِت 
 	جرجیس عالم ء اے بری وتی پیش ءِ گامگیج پروشت انت ، اے بری کہ قریش ءِ کاروان ء محمد ﷺ گون انت ، اے عالم چہ وتی منندجاہ ء ڈنّ ء دراتک ءُ اے کاروان ءِ مردم انچش یک پہ یک ء چاراِت ءُ ٹپاست انت کہ گشئے آ یک خاصیں مردمے ءِ شوھاز ء دراتکگ ۔
آ وتی شوھاز ءِ تہا پہ مراد بوت 
 	ہمے چارگ ءُ چکّاسگانی تہا آئیء ’’واجہ محمد الرسول اللہ ﷺ‘‘ ءِ مبارکیں دست گپت ءُ گشت ئےِ : 
 ’’ ھذا سید العالمین ، ھذا رسول رب العٰلمین ، یبعثہ اللہ رحمۃ للعٰلمین‘‘ اے اولی ءُ آخری دہرانی واجہ ءُ کماش انت ، اے توامیں جہانانی پہازٗوکیں رب ءِ قاصد انت ، کہ اشیء اللہ پاد کنت پہ جہانیانی واستہ رحمت کنت ءُ دیم دنت ‘‘ پدا اے واجہ ء چہ کاروان ءِ مردماں جست کت کہ اے واجہ ءِ کماش ءُ دلگوشدار کئے انت ؟ ،مردماں ابوطالب ءِ گورا دست شہارت ، جرجیس ء ابوطالب ء گُشت من ء تئی ہمامہر ءِ سوگندانت کہ ترا گوں اے وتی برات زہگ ء است انت : اگاں تو اشیء شام ء بہ برئے یہودی اشیء کُشنت ، ءُ اشیءِ سبب ایش انت کہ ’’اے کسانیں زہگ ہرکس ءُ ناکسیں مردمے نہ انت اے اللہ ءِ رسول ءُ قاصد انت ، ءُ اشی ٹک ءُ نشان یہودانی گورا ہم است انت ءُ اے گپ ھم است انت کہ اے یہودانی دین ء ھلاس کنت ءُ اسلام ء جہان ءِ تہا تالان کنت‘‘ گوں اے راہب ءِ اے گپاں ابوطالب ء ترس ءُ بیمے چیرکپت ءُ آئیء وتی ارادہ بدل کت ، ءُ محمد ﷺ لہتیں غلامانی ہمراہی ء پدا مکّہ ء دیم دات ۔
مکہ ءِ مردماں واجہ ء را ’’ امینءِ ‘‘ پنّام پربست 
 	چوناہیء وھد ءُ زمانگ ءِ گوزگ ءُ واجہ ﷺ ءِ عمر ءِ جہت ء مزن بوھگ ء روچ پہ روچ واجہ ﷺ ءِ وشروہی ءُ نرم تبی ءُ خیرواہی ، جان سبکّی ءُ انسان دوستی ہرکس ءُ ناکس ءِ دیما ہمااندازہ آیاں بوت کہ پہ مردماں مثال ءُ مانندے بوت ‘‘ پدا وہدیکہ واجہ ﷺ ء تجارت ءُ سوداگری ءِ پڑا راہ دیست ءُ اے بابت ء واجہ ﷺ ءِ راست بازی ءُ دورچاری ءُ سگ ءُ اٗوپار ءُ راج دوستی ءُ راج پہازی ءُ انسان دوستی ء مردمان ء ناچارکت کہ واجہ ﷺ ء چہ وتا یک نیکیں نامے پر بکن انت ،انچیں نامے کہ آئی ء ِ شان ءِ پدّرکنوک بہ بیت ، پمیشا آیاں چہ توامیں انسانی گچینی صفتانی چارگ ءُ مارگ ءُ گندگ ء رند واجہ ﷺ ء را ’’ الصادق ، الامین‘‘ ءِ پنّام پرکُت ءُ اے پیمء مات ءُ پیرک ءُ الہامی بستگیں نام ’’ محمد ‘‘ ءِ ہمراہی ء ’’ الصادق ، الامین ‘‘ ھم واجہ ﷺ ءِ نام بوت انت(خصائص کبری ج ۱) ۔
 	عبداللہ بن ابی الحمسآء رضی اللہ عنہ روایت کنت کہ یکبرے من چہ واجہ ﷺ ء چیزے پہ بہازرت ، آ چیز ءِ قیمت ءِ یک بہرے من دات ءُ من گُشت تو ہمدا وداری ببو من انّوں پشت کپتگیں بہر ء کاران ءُ ترا دیاں، لوگ ء روگ ء رند من پہ بن بیہال ءُ شمشکار بوت اٗوں، سئے روچ ء رند منء یاد اتک من ہماجاہ ء شت اٗوں من دیست کہ واجہ ﷺ انگت منی وداری انت ، منا بس ہمے گُشت ئےِ کہ تو منء آزار دات ، سئے روچ انت کہ پہ تئی اوست ء من ہمدا وداری اٗوں(سنن ابی داود باب العدۃ ، من کتاب الادب )۔
 	 عبداللہ بن سائب رضی اللہ عنہ گشیت : یکبرے یک سوداگری ءِ تہا من گوں واجہ ﷺ ء شریدار بوت اٗوں ، سال ءُ زمانگ گوست انت یکبرے ما مدینہ منورہ ء دچارکپت ایں ، واجہ ﷺ ء منء جست کت : منء پجّاہ کارئے ؟ من پسّہ ء عرض کت جی ھوؤاجہ ’’ کُنت شریکی ، فنعم الشریک ، لا تداری، ولا تماری‘‘ باز بے دروریں شریدارے اتئے ، نہ حسابے پروشتگ ات ءُ نہ جیڑہے کتگ ات۔ ( پدا ھمیش )
رسول اللہ ﷺ ءِ پس چارینگ 
 	دارگی دلوتاں پس ہمارئندہ انت کہ آئیءِ دارگ بازیں سگ ءُ دلگوشے لوٹیت ، ءُ مردم ء سرجم ء گوں وتا دست گٹ کنت ، چہ روایتاں ہمے گپ گندگ بیت کہ رسولاں چہ ُنبوّت ء سربوگ ء پیسر پس چارینتگ ، ءُ اللہ شرترزانت بلئے آئیءِ حکمتانی تہا اے گپ ہم ہٗوربوت کنت کہ اے نازرک ءُ دلگوش کرزیں دلوت ءِ چارینگ ءُ ہمراہی انسان ءِ تبیت ءِ تہا نرمی ءُ ذمہ واری ءُ اٗوپارکاریت ، چہ نبیاں ابید دگہ کس اے اندازہ ذمہ واربوت نہ کنت کہ آیانی نشانگ توامیں انسانیت اِنت ، ءُ خاص ءُ ناس محمد ﷺ کہ پہ توامیں جہاناں تا قیامت اللہ ءِ رسول انت۔
 	انچش کہ شما دیست ہماروچاں کہ واجہ ﷺ وتی شیر ءِ مات حضرت حلیمہ رضی اللہ عنہا ءِ گورا ات ءُ واجہ ﷺ ءِ شیر ءِ برات حضرت عبداللہ بن حارث لوگ ءِ دیم ءِ پسان ء پہ کور ءُ شیپ ء برتیں گڑا رسول اللہ ﷺ ہم گوں وتی شیر ءِ برات ء ہمراہ بوت ءُ پسانی رند ء گوں بوت ، بلئے چہ آروچاں رند مزن عمری ءُ ورنائی ء ہم واجہ ﷺ ء پس چارینتگ ، ہمے سبب ء واجہ ﷺ ء پسانی چارینگ ءِ ہٗوریء گیابان ءُ جنگل ء رُستگیں درچک ءُ دار ءُ آیانی کارءُ فائدہ ء زانوگربوتگ ۔
 	 حضرت جابربن عبداللہ رضی اللہ عنہ ءِ گُشگ انت یک برے ما یک راہے ء گوں رسول اللہ ﷺ ء ہمراہ ات اٗوں کہ مر ّ الظہران ( وادی فاطمہ یا جموم ) ء لہتے بریں کبّڑ است ات کہ ما درہ ہمے کبّڑاں تیمچہ کت ءُ چہ کبّڑانی رستگیں براں سندگ ءُ سرچنگ ء لگّت ایں ، گڑا مارا نبی کریم ﷺ ء فرمان کت کبّڑ ءِ ہما دانگاں بہ سند اِت کہ چہ سہری ء سیاہ بہ جن انت ، چیاکہ پشّگ ء اے دانگ شرّی ء تامدار ءُ شیرگ داربنت ، پدا واجہ ﷺ ء فرمان کت کہ اے منی کسانی ءِ تہمیات ( تجربہ ) انت ءُ من ہمے دمگ ء پس چارینتگ ۔
 	 چہ حضرت ابوھریرہ رضی اللہ عنہ ء یک روایتے ہمے بابت ء است انت کہ واجہ ﷺ ء فرمان کت چشیں رسولے نہ گوستگ کہ آئی ء پس نہ چارینتگ ، واجہ ﷺ جست کنگ بوت کہ واجہ توہم ؟ واجہ فرمان کت کہ من ھم مکّہ ءِ مردمانی رمگ پہ لہتے قیراط ءِ مزّ ء چارینتگ،، (بخاری کتاب الاجارۃ ج ۱) ۔
 	انچش کہ عرض بوت رسولان ء کسانی ء پس چارینگ ءِ ڈباہ پمیشا سرا دیئگ بوت کہ اے دلوت ءِ چارگ ءُ دارگ بازیں دلگوش ءُ جکانسری یے لوٹیت ، رمگ ءِ ہریک پسے پہ یک گورے درکئیت یکّے گوں کہورے ء ءُ لہتے گوں شنگر ءُ شینلُکے ءُ کریچ ءُ پوتارے ء ءُ ہمدا وتی دپ ءِ سبزیں کاہ ء یلہ دنت ءُ دگہ دیمے درروت، گڑا شپانک ء باز ہوشیار ءُ آگاہ بوھگ لوٹیت تانکہ گرک ءُ رسترے پسے تل مہ جنت یاکہ پسے چہ رمگ ء مہ سدیت ءُ گارمہ بیت پمیشا شپانک مجبور انت کہ آئیء توامیں دلوتانی مچ دارگ ءُ یک یک ءِ خیال ءُ انان گوں بہ بیت ، ’’ہمے جاور نبیانی انت کہ آ انسانیت ءِ یک یک ءِ خیال ءُ دلگوش ءُ غمواری ء کن انت ، چیاکہ ہمک انسانے کہ اے جہان ءِ سرا اتکگ آخرت ءِ سیت ءُ تاوان پہ آئی ء است انت ، ءُ ہریک انسانے بایدانت کہ اللہ ءِ گورا توارکنگ بہ بیت تانکہ آ اللہ ءِ توار ءِ جوابء بہ دنت ءُ رستگاربہ بیت ‘‘ ’’ پمیشا ماگندیں کہ رسول پہ ہریک انسانے ء تکشوک ءُ دلپدرد ءُ غموار ءُ پریشان بوتگ انت نہ شپ اِش زانتگ ءُ نہ روچ نہ سرد ءُ گرم ۔
 	انچش کہ دلوت ءُ رئندہ چہ رستر ءِ بیم ءُ گتاں بے گت وتی جہان ءِ تہا بے فکر انت ،امتانی مثال ہمیش انت پمیشا رسولاں توامیں غم وتی سرا زرتگ ءُ آیانی لحاظ ءُ خیالداری ہم کتگ ءُ آیانی ناز ءُ تہروز ھم سگّتگ انت ، اے پڑ ا توامیں رسولانی جہد نمیران ءُ بے درورانت ’’ بلئے محمد الرسول اللہ ﷺ ءِ گپے دگر ۔
 	گوں ہمے دلوتاں آیان ء انچیں مہرے بوتگ کہ رمگ اینگُر ءُ آنگُر شنگ ءُ شانگ بوتگ انت رسولاں آیاں پدا نزّآرتگ ءُ یکجا کتگ انت ہچبردلوتانی سرا زھر ءُ ھژم نہ گپتگ انت ءُ نہ پہ اے دلوتاں آیاں مشت ءُ لٹّے چست کتگ ۔
 	’’ ہمے وڑا اللہ تعالی ء نبیانی تہا برداشت ءُ مہربانی ءُ سگّ ءُ اٗوپار ودی کتگ تانکہ باندات کہ آ انسانی رُمب ءُ گلاّنی پیشونکی ءِ ڈبّاہ زور بنت گڑا آ پہ مہر ءُ اٗوپار ءُ ہمدردی امتان ء آیانی زند ءِ مقصد ءُ لیکہ ء سرپد بہ کن انت ۔
شام ءِ ڈیھء واجہ رسول اللہ ﷺ ءِ دومی سفر ءُ گوں ’’نسطورا راہبء ‘‘ دچارکپگ 
 	 آ روچی ئیں نجد ءُ پدا نجد ءِ تہا مکّہ ءِ کرءُ کش ءُ پدا اِشانی منندی ءِ تہا جنکیں چک ءِ پیدا بوھگ ءُ زندگ پشت کپگ بلاھیں گتی گپے ات ، چشیں چاگردے ءِ تہا زالبولے ءِ عمر گوازینگ ءُ چک ءُ اولاد پہازگ ءُ مال واہند ءُ ھستومند بوھگ اجکّئی گپے ات ، ’’ بلئے امر خدا بی بی خدیجہ ھمے چپ ءُ چٗوٹ ءُ کٗور ءُ تہاریں چاگرد ءِ تہا رُستگ ءُ وہد گوازینتگیں انچیں شیر زالے دراتک کہ آ ایدگہ پڑ ءُ میداناں ابید مکّہ ءِ توامیں دمگ ءِ ازگار ءُ سیر تریں مردم ات‘‘ آئیءِ مال ءُ ھستی توامیں قریشی تاجر ءُ سوداگرانی اندازہ ات ، بزاں ہمے اندازہ مال ءُ ھستی کہ توامیں قریش ءِ تاجرانی ات ہمے اندازہ ایوک ء حضرت خدیجہ رضی اللہ عنہا است ات، چہ اے مال ءُ ھستی ء ابید آبی بی ءِ کہول ءِ شرفداری ءُ جند ءِ پاکدامنی ءُ سنگینی ءُ پارسائی ہمے اندازہ ات کہ قریش ء بی بی ء ’’ طاہرہ ‘‘ ءِ لقب پربستگ ات ۔
 	رسول اللہ نوں عمر ءِ زمہ واریں سیمسرے ء سرات ، ءُ واجہ ﷺ ءِ ہمک روچی مڑاداری ءُ یکشلیں بزرگواری ءُ انسان دوستی ءِ توار لوگ لوگ ء پرشتگ ات ، ءُ واجہ ﷺ ءِ ہرچیز ءُ ہرمیدان ءِ تہا پاکی ءُ پارسائی ءُ خیرواہی ءِ ہرکس منّوگرات ، اے پیمیں جاورے چہ بی بی خدیجہ رضی اللہ عنہا ءِ دید ء چیر نہ ات ، پمیشا مزنیں فکر ءُ گڑتی یے ء رند بی بی ء واجہ ﷺ ء را صلاح جت کہ اگاں تو منی بنمال ء پہ تجارت ء شام ء بہ برئے ءُ سوداگری بہ کنئے ، مئے رواج ءِ ہمدپی ء چِہ بہر ءُ اندازہے کہ دیئگ بیت من ترا چہ اشیء انگت گیشتر دیاں ۔
 	 رسول اللہ ﷺ ء وتی شورءُ سلاہ ءُ جیڑگ ء رند بی بی خدیجہ رضی اللہ عنہا ءِ سوداگری مال ءُ ھستی زورگ ءُ شام ء برگ ءُ بہا کنگ ءُ چہ اٗودا مال بندگ ءُ مکّہ ء آرگ ءِ ’’ واستہ تیار بوت ، بی بی ء وتی دانا ءُ سرپدی ئیں کاردار ’’ حضرت میسِرہ ‘‘ ھمراہ کت ءُ مال ءُ متا ئِے داتنت ءُ واجہ ﷺ دیم پہ شام ء دراتک ، روان ءُ روان ءُ شپ جاہ ءُ رٗوچ جاہ تانکہ واجہ ﷺ ’’ بصریٰ ‘‘ء سربوت ، رٗوچ ءُ گرمی ءُ سفر ءِ ژندی ءُ اُشتر ءُ اٗولاکانی دم ءِ ساسارگ ء واجہ ﷺ ء وتی کاروان ہمدا بوتک ءُ وت ءُ میسرہ یک درچکے ءِ ساہگ ء نشت انت ، اے بری ھم اِدا یک مزن علمیں زانوگرے ء واجہ ﷺ دیست ، اتک گوں واجہ ﷺ ء دست ءُ درٗوت بوت ءُ گُشت ئےِ چہ حضرت عیسی بن مریم علیہ السلام ء بگر تاں مروچی ء بید تو اے دمگ ء دگہ رسول ءُ پیغمبرئےِ نہ گوستگ ، حضرت عیسی علیہ السلام ءِ دین ءِ اے زانوگر ء ماں توراۃ ءُ انجیل ء محمد الرسول اللہ ﷺ ءِ توامیں ٹک ءُ نشان ونتگ ءُ دیستگ اتنت ، اے عالم ء چہ میسرہ ء جست کت کہ اے واجہ ءِ چم چیا سُہرا نت آئیء پسّہ دات کہ اے چمّانی سہری واجہ ءِ دائمی ہمراہے وہد ءُ نا وہد واجہ ﷺ ہمے پیم انت ، راھب ء گُشت : ھُو ، ھُو ، وھونبی وھو آخرالانبیآء ،، ، اے ھما مردم انت ، اے آخری رسول انت ‘‘ ۔
 	 سفر وتی منزل ء آسر بوت ءُ واجہ ﷺ ءُ میسرہ وتی دئے ءُ گرا دست گلائش بوت انت ، کم کمّ ء روچ ء وتی گرمی یلہ دات ءُ گرم ایردیاں بوت’’ میسرہ ءِ گُشگ انت : من دیست کہ دوفریشتگ اتک ءُ واجہ ﷺ ئےِ ساہگ کت ، اے ندارہ ہروہد ءُ ہرجاہ ء گندگ بوت ،۔
 	واجہ ﷺ ء بی بی خدیجہ رضی اللہ عنہا ءِ مال پہ شرّیں نِہر ءُ نیادے بہا کت انت ءُ بازیں کٹ ءُ فائدگے ہم دست ء آؤرت ، ءُ پدا چہ شام ءِ زمین ء دگہ بازیں نقد ءُ گچینی مالے بست ءُ دیم پہ مکّہ مکرمہ ء پرترّاِت ۔
 	بی بی خدیجہء وہدے اے مال بہاکت انت چہ اے مالاں بی بی ء ہمے اندازہ سیت بُرت کہ ہچبر اے پیمیں برکتدار ءُ زنڈیں نپ بی بی ء نہ رستگ ات ، گڑا بی بی ء ہم وتی مزن گندی ءُ دردواری ءِ جبزگ پیش داشت ءُ گوں واجہ ﷺ ء وتی کتگیں قرارءُ معاہدہ ء گیشتر چہ فائدگ ءِ زراں دات ۔
 	چہ دئے ءُ گر ءُ حساب ءُ کتاب ء کہ بی بی خدیجہ رضی اللہ عنہا دست ہورک بوت گڑا حضرت میسرہ ء گوں رسول اللہ ﷺ ءِ ہمراہی ء اے توامیں سفر ءِ تہا ہرچی دیستگ ات ءُ آیانی سراہر چی گوستگ ات یک پہ یکّ ء بی بی خدیجہ رضی اللہ عنہا ءِ کِرّابیان کت انت ۔
بی بی خدیجہ رضی اللہ عنہا ءِ گوں رسول اللہ ﷺ ء سانگ 
 	حضرت میسرہءِ بیان کتگیں گپ ءُ سرگوستاں بی بی خدیجہ حیران کتگ ات ، آئی ء نسطورا ءِ گپ ءُ گال ءُ فریشتگانی ساہگ کنگ ءُ دگہ بازیں گپے کہ چہ میسرہ اشکت انت ، اتک ءُ گوں ورقہ بن نوفلء بیان کت انت ، ورقہ بن نوفل حضرت خدیجہ ءِ ناکو زتک ات کہ عیسائی دینے قبول کتگ ات ءُ وت ہم مزنیں وانندہے ات ، حضرت ورقہ عربی ءُ عبرانی دوئیں زباناں وانگ ءُ نبیسگ ء استاد ات ۔
 	 وہدیکہ ورقہ ء اے گپ اشکت انت گوں بی بی خدیجہ رضی اللہ عنہا ء گشت ئےِ : اگاں اے گپ کہ تو گشگا ئے ٹکّ ءُ راستیں گپ انت گڑا محمد ﷺ اے امت ءِ ءُ اے دورءِ راجانی گورا اللہ ءِ نبی انت ، ءُ اے بابت ء من شرّی ء سئی ءُ سرپداں ، ءُ ما نصرانیان ء اے امت ءِ رسول ءِ آہگ ءِ ودارانت ،ءُ آ وہد دور نہ انت کہ آخری رسول جہان ء سرظاہربہ بیت۔
 	 بی بی خدیجہؓ گوں اے گپانی اشکنگ ء باز دور چاراِت ءُ بازمزنیں فکرے دل ء آؤرت ءُ انسانی جہان ءِ مستریں گام چست کنگ ءِ فیصلہ کت ، آفیصلہ ہمیش ات کہ ’’ نوں دگہ چی ءِ ودار پشت کپتگ ، گڑا چہ ہرکس ء پیسر من چیا پیش مہ کپاں ، من چیا اللہ ءِ رسول ءِ اولی ہمراہ مباں ، من چیا وتی کلّ مال ءُ ھستی ءُ نام ءُ نمود ء پہ اللہ ءُ اللہ ءِ رسول ءِ دین ءُ پہ باندات ءِ انسانیت ء ندرمہ کناں ، گڑا شرترانت کہ مروچی ئیں ایوک ءُ چڑئیں محمد ءِ لوگ بانک بہ باں ، آ چہ من عمر ء کستر انت آئیء یک محکمیں پولاتی جرأت داریں ہمراہے ءِ ضرورت انت ، کہ ہمک سکّی ءُ تہاری ءُ پریشانی ءُ ایوکی ء آئیء دلبڈّی ءُ دل ستکیں ہمراہداری بہ کنت‘‘ ۔
 	حضرت خدیجہ رضی اللہ عنہا ء ہمے فیصلہ کت بلئے شرّی ء فکر کت ءُ اے بابت ء توامیں جاورانی کش ءُ گورانی انّون ءُ باندات ءِ بیہار ءُ آسر ءِ بابت ء وتی دل جم کت ءُ دوماہ ءُ بیست ءُ پنچ روچ ءِ فکرءُ خیال ء رند واجہ ﷺ ء را سانگءِ کلہئے دات ۔
 	آچیزے کہ بی بی خدیجہء اشکتگ ءُ زانتگ تنے وہدی دگہ کسے ءِ خیال ء نیاتکگ ، واجہ ﷺ ء گوں وتی ناکو ءُ مستر ءُ پلّہ مرز ءُ پہازٗوک واجہ ابوطالب ء اے بابت ء گپ ءُ حال کت ، بیا ناکو کہ مروچی پہ من اے پیمیں کُلہے اتکگ ، ابوطالب دورچار ءُ خیر واہ ءُ راج پہازیں کماش ، گوں اے گپ ءِ اشکنگ ء آئیءِ دل ء شرّیں لیکہے چست بوت آئی ء دمان ء گُشت منی چک ما اے گپ ء ھؤ بہ کنیں شرتراِنت ۔
 	 مکّہ ءِ کرءُ کش ء دگہ شرتریں چے دیستگ ، بی بی خدیجہ دمگ ءِ زالانی مزن نام ءُ وشنام ءُ ہرکسی دیما عزت ءُ شرف ءِ واہند ہمااندازہ راج پہاز کہ ہمے راج کہ جنکیں چکّانی پت بوھگ ء چہ موتے ء گیشتر زانت ، ہمے راج بی بی خدیجہ ء ’’ طاہرہ ‘‘ نام گپت کنت ، ءُ ورنائیں ’’محمد ‘‘عبدالمطلب ءِ سیوگیں نماسگ راج ءِ شہزانت ءُ راج پہازیں ابوطالب ءِ کٹّ رستگیں ’’محمد ‘‘ ایوک ء ’’محمد ‘‘نہ انت راج ء چہ آئیءِ دل پہکی ءُ انسان دوستی ءُ دردواری ءُ ُخیرواہی ء آئیء دگہ دونام پربستگ ’’ الصادق ، الامین ‘‘ محمد الصادق والامین گوں راج ءِ ’’ طاہرہ ‘‘ ء پہ سانگ ء اتک ءُ نکاح بوت ، بی بی خدیجہ ءِ پت دیر ات کہ چہ جہان ء شتگ ات پمیشا نوں نکاح ءِ وہدء بی بی ءِ نکاح ءِ پت آئیءِ ناکو عمروبن اسد بوت ءُ نکاح ءِ خطبہ واجہ ابوطالب ء گُشت ءُ نکاح ءِ خطبہءِ آخری دانک ایش اتنت : 
 ’’ أمّا بعد : فاِنّ محمد ممّن لایوازن بہ فتی من قریش الا رجح بہ شرفا ونبلا وفضلا وعقلا، واِن کان فی المال قلّ ، فاِنّہ ظلّ زائل ، وعاریۃ مسترجعۃ ولہ فی خدیجۃ بنت خویلد رغبۃ ولہا فیہ مثل ذلک ،، رندی گپ ایش انت کہ قریش ءِ ہچ ورنائےِ پہ شرف ءُ مڑاداری ءُ عزت ءُ مزن شانی ءُ دانائی ء محمد ﷺ ءِ درور نہ انت ،مال ءُ ہستی ءِ بابت ء کم دست انت بلئے مال وت یک زوال ءُ گاربوؤکیں ساہگے ، ءُ بدل زرتگیں متاہے کہ پہ واہند ء پرترّینگ بیت ، محمد گوں خدیجہء نکاح کنگ ء واہگدارانت ءُ خدیجہ ہم گوں محمد ء نکاح ءِ واہگدارانت ،، ۔
 نکاح ءِ وہدا واجہ ﷺ ءِ عمرمبارک ۲۵ ءُ بی بی خدیجہ ؓ ءِ عمر چل سال ات ، بی بی جنوزامے ات ءُ واجہ ءِ اولی سانگ ات ۔
بیت اللہ شریف ءِ دومی برا بندگ ءُ قریش ءِ تہا مزنیں جیڑہے ءِ گیشینگ 
	چہ قریش ءِ جوانیں کارپداں کہ پہ آراج ءِ ٹہل ءُ نام ءِ نمیرانیں نشانی انت یکّے ہمیش ات کہ چہ دہر ءُ زمانگاں آ بیت اللہ ءِ منجار ءُ آئیءِ پانگ ءُ جلّوک اتنت ، بیت اللہ ءِ رُپت ءُ رٗوپ ءُ سلّہ کاری ءُ وہد پہ وہد اگاں لازم بوت شہید کنگ ءُ دوبارء بندگ ہمایانی بہر ء کپتگ ات ۔
 	چہ واجہ ﷺ ءِ آروس ء دہ سال رند قریش ء نشت ءُ فیصلہ کت کہ بایدانت نوں دوار ’’بیت اللہ‘‘ شہید کنگ ءُ نٗوک ءُ شوک بندگ ءُ تیار کنگ بہ بیت ، پہ اے کارء قریش ء مدامی ہمے عادت زرتگ کہ پہ بیت اللہ ءِ تعمیر ءُ ھرچ ءُ درچ ء خالص ءُ پہ وتی منّ ء ہلاریں زرّاِش کارمرزکت ، چش نہ ات کہ پدیمیں مالے بہلّیت ، ءُ بیت اللہ ءِ بندگ ءُ آبادی ءِ تہا ہریکّے پہ مڑا ءُ نام چہ دومی ء پیش کپگ ءِ جہد کنٗوک ءُ واہگدارات ءُ ادا مال ءِ ہلّینگ آیاں پہ وت ء وش بہتی یے زانت ، پدا کنّت ءُ وتگندی ءِ ہماجاہ ات کہ ہچ کسے تیارنہ ات کہ اے کار ابید آئیءِ دست ہوری ء توام بہ بیت پمیشا بیت اللہ ءِ توامیں کاربہر کنگ بوت انت ، چہ قریش ءِ شلواراں ہریکّے ء یک جتائیں ڈباہے رست ، دروازگ ءِ جوڑ کنگ ءُ منڈگ ءِ ڈبّاہ بنوعبدمناف ءُ بنوزہرہ ءِ بہرء کپت ، حجر اسود ءُ مقام ابراھیم ءِ بہرءِ واھند بنی مخزوم بوتنت، ہمے پیمء توامیں کار ءُ ڈباہ بہر ءُ بانک بوتنت ءُ ہرکس ء پہ دل ستک ءُ پہ شوک ءُ واہگ وتی بہر ءِ کار پہ مڑا ءُ ڈول کناں کت ، تانکہ اے توامیں کار ہلاس ءُ آسر بوت انت ءُ نوں مستریں کار ءُ گراں تریں جیڑہ ءُ بارگیں کشک دیما اتک ، ’’حجر اسود ‘‘ ء آئیءِ بُنکّی جاہ ء کئے ایر بہ کنت ۔
 	 چوناہی ء اے قوم ءِ تہا ہریکّے وتی بابت ء ہمے لیکہ ءِ واہند ات کہ ’’ تاں من نہ کشتگ ہلار نہ انت ‘‘ حجر اسود ءِ وتی جاہ ء ایر کنوک بایدا نت راج ءِ مزن نام تر ءُ وشنام تر ءُ شرفدارتریں مردم بہ بیت ، ءُ سنگ ءِ وتی جاہ ء ایر کنگ آئی جند ءُ کٹم ء مزنیں نامے دنت پمیشاہریکّے ءِ واہگ ءُ لوٹ ہمیش ات کہ من سنگ ء بنجاہ ء ایر بہ کناں ، مزنیں گپ ءُ گالے پادکئیت ہرکس اے بابت ء وتی بود ءُ حقدار بوھگ ءِ دلیل ء دنت ءُ دومی آئیء پچ ریچیت ءُ اے پیشدارگ ءِ جہد ء کنت من چہ توءُ تئی کٹم ء اے سبب ء حقدارتراں، خبر تاں دپ جنگی ءُ رند ا پہ سلاح چست کنگ ء آہگی بوت جیڑہ ہمااندازہ دراج کش بوت تاں لہتے روچ بیت اللہءِ کار اٗوشتات آخرء لہتے سرپدی ئیں کماشاں جیڑہ ءِ گیش پیش کت :
 	چہ قریش ءِ کماشاں ابوأمیّہ بن مغیرہ مخزومی ء گُشت ، باندا سُہب ءِ سرا ماشما درست کائیں مسجد الحرام ء گڑا اول وہد ء ہرکس کہ بیت اللہ ءِ تہاء گوست اے جیڑہ ءِ بابت ء آ ہرچ فیصلہے بہ کنت ما ءُ شما قبول بہ کنیں ، دراہیناں چاراِت کہ چہ کشت ءُ خون ءُ زہری ءُ قہری ء اے شرتریں گیش ءُ گیوارے ، توامیں کماش پہ ہمے شؤر ء سدّک ءُ ہمشؤر بوت انت ، نوں سہب ء کہ میرانی دیوان برجاہ بوت توامیں واجکارانی چم دیم پہ شہ در ء انت کہ باریں کئے اولی برا بیت اللہ ء پتریت ۔
 	چہ اشیء وشرتریں فیصلہ کئے کتگ ، ’’ھذا محمد الامین ، رضینا ، ھذا محمد الامین،، اے وامانت جلّیں محمد انت بس ماراضی ایں ہرفیصلہے کنت مارا سرءُ چمّان انت ،سہب ءِ سرا اولی مردم محمد ﷺ ات کہ بیت اللہ ءِ تہا گوست ، قوم ء بلاہیں جیڑہ دیما ات واجہ ﷺ ء یک مزنیں چادرے زرت ءُ حجر اسود چادر ءِ تہا ایرکت ءُ ہمک کٹم ءِ کماش توار کت ءُ ہریکّے ء چادر ءِ یک لمبے گپت ، سنگ اِش چست کت ءُ دیم پہ آئیءِ بنجاہ ء بُرت، جاہ ء کہ سربوت انت واجہ ﷺ ء فرمان کت چادر ء بُنء ایر کن اِت ، چادر ءِ ایر کنگ ء رند واجہ ﷺ ء سنگ وت چست کت ءُ آئی ءِ جاہ ء منڈاِت ، اے کارپدا واجہ ﷺ ءِ شان ءُ دورچاری گیشترپدّرکت چیا کہ گوں چادر ءِ گرگ ء ہرکٹم ءُ شلوارے ءِ مردمانی دل بڈی بوت ءُ اے شرف ءُ خیرواہی کار ءِ تہا آئیءِ بہر مان بوت ءُ دومی واجہ ﷺ ء سنگ وت چست کت ءُ آئیءِ جاہ ء ایر کت پہ اے کارء ہم توامیں قریش پمیشاراضی ات کہ تیوگیں دمگ ءِ تہا چہ واجہ ﷺ ء گیشتر ءُ مستریں عزت مند دگہ کسے نہ ات کہ اے کارء بہ کنت، ادا اللہ تعالیء چہ وتی غیب ء قریشی راج ءُ رعیت ء ہمے پیشدارگ ء ات کہ شمئے باندات ءِ رھشون ءُ شمئے نام ءُ توار ءُ برزیں کٗوہ ہمیش اِنت ، گوں اے فیصلہ ء قریش چہ یک بلاہیں لوگ جنگی ءُ خون ءُ کٗوشے ء رکّ اِت۔
چہ کسانی ء واجہ ﷺ ءِ جاہلی دؤر ءِ رسم ءُ رواجاں دوری 
 	چہ کساں سالی ءُ عمر ءِ اول روچاں واجہ ﷺ ایوک ء چہ شرک ءُ کفر ء ناں ، چہ ایدگہ وسّاچیں راجی دٗودءُ انچیں ربیدگاں کہ آیانی تہا گرٗوناکی ءُ ظلم ءُ زٗور ءُ انسان دشمنی بوتگ واجہ ﷺ دُور ءُ یک گور بوتگ ءُ چہ اے دابیں دوداں واجہ ﷺ ساپ ءُ گستا بوتگ ۔
 ابن ھشام ءِ گُشگ ء ہمے گپ پدّربیت کہ اللہ تعالی ء چہ وتی غیبی ہمراہداری ءُ مدت ء واجہ ﷺ چہ اے توامیں عیباں وتی امان ء داشتگ ءُ رکّینتگ ، تانکہ باندات وہدیکہ اللہ ءِ رسول ءِ بستار ء واجہ ﷺ جہان ءِ دیما کئیت آئیءِ ہمک دابیں سلّہی ءُ ٹہلی ئیں زند ءِ گوستگیں رٗوچ مردمان ء انچیں چیزے پیش بداریت کہ مردمانی فکر ء بدل کت بہ کنت ( مفہوم سیرۃ ابن ھشام ج ۱)۔
 	حدیث ءِ توامیں کتاباں اے گپ است انت کہ چہ رسالت ء پیسر اواجہ ﷺ ء چہ مردماں دوری ءُ یک گور ءُ گوں بے تواری ء عبادت دوست دارینگ بوت انچش کہ چہ مومنانی مہروانیں مات حضرت عائشہ رضی اللہ عنہا ء روایت انت : ’’ ثمّ حُبِّب اِلیہ الخلآء ، وکان یخلو بغار حرآء ،، پدا رسول اللہ ﷺ ءِ دل ء ایوکی ءُ تہنکائی دور دیئگ بوت واجہ ﷺ ء وتی وارم جوڑ کت کہ’’ غار حراء‘‘ ء بروت ءُ ایوک ء بہ نندیت ءُ عبادت بہ کنت ۔
 	ایوکی واجہ ﷺ ءِ بانداتیں ڈباہانی زُورگ ءِ چاڑکّہی ءِ واستہ الّمی ات پمیشا واجہ ﷺ نوں چہ مردمانی بزگ ءُ چہ شہرءُ بازاراں گِستا شت ءُ ’’غارحراء‘‘ ء ہنکین گپت۔
پیغمبری منصب ء واجہ ﷺ ءِ سربوھگ ءِ قصہ ءُ گپ 
 	نوں کہ واجہ ﷺ ءِ ھنکین’’ غارحراء‘‘ ات ءُ گیشتر وہد ہمدا گوزگ ء ات کہ یک روچے ہمدا کہ واجہ ﷺ وتی رب ءِ عبادت ء چہ توامیں چپ ءُ چاگرد ءُ جہان ءِ چست ءُ ایر ء بے سما ات ءُ عبادت ءِ جہلانکی ء ات کہ فریشتگ واجہ ﷺ ءِ خدمت ء اتک ۔
 	 جبرئیل امین علیہ السلام گوں اولی وحی ءِ اولی آیت ءُ اولی دانک ء ’’غار حراء‘‘ء واجہ ﷺ ءِ خدمت ء اتک ، چُش کہ چہ بخاری ءِ حدیثاں پدّر انت ’’فاخذنی فغطّنی‘‘ جبرئیل ء منء گپت ءُ پرتک ’’ فقال اِقرأ ‘‘ پدا گُشت ئےِ بوان ، من گوشت ’’ ما أنا بقاری ‘‘ من وانندہے نہ آں ، پدا جبرئیلء دوار منء گپت ءُ ترند پرتک ءُ اولی پیمء منء گُشت ئےِ ’’ اِقرأ‘‘ من پیسری پسّہ بیرہ دات ءُ گُشت ’’ ما أنا بقاری ‘‘ ہمے پیمء جبرئیل علیہ السلام ء سیمی برء واجہ ﷺ گلائش کت ءُ ترند تر پرتک ءُ گشت ئےِ ’’اِقرأ بِاسمِ ربِّک الّذِی خلق ، خلق الاِنسان مِن علقِِ ، اِقرأ وربُّک الاکرم الّذِی علم بِالقلمِ علّم الاِنسان مالم یعلم‘‘ بوان گوں وتی رب ءِ نام ء ، ہمائیء پیداک کتگ ، پیداک ءُ جوڑئےِ کتگ انسان چہ بزیں خونے ء ، بوان ءُ تئی رب شرف ءُ مڑایانی واھند اِنت ، ہما ذا ت انت کہ علمے دات پہ قلم ءِ سبب ء ،، علمے دات انسان ء را ہماچیزان ء کہ انسان ء نزانتگ اِتنت ،، ۔(العلق:۱،۵)
	ھما روچ ء کہ واجہ ﷺء ــ’’غار حراء ‘‘ء وتی ھنکین گپتگ ات بگرتاں مروچی ئیں روچ ء کہ فریشتگ گوں عجبیں دروشم ءُ بالاد ءُ گپ ءُ گالوارے ء اتکگ ات ، اے درمیان ء واجہ ﷺ ء دگہ روچاں اے پیمیں ہچ گپ ءُ حالے ندیستگ ات ءُ نہ اشکتگ ات کہ آ جاور ءُ گپ پہ واجہ ﷺ ء حیرانی ءُ پریشانی آرٗوکیں گپے بہ بیت ، فریشتگ ءِ اے پیمء بے گت ءُ گمان ء آہگ ءُ گوں واجہ ﷺ ء پہ بے میاریں زرابے ء گپ ءُ تران کنگ ءُ انچیں اڑے کنگ کہ واجہ ﷺ ء اے بابت ء ہچبر خیال نہ بوتگ، اے جاور واجہ ﷺ ءِ پریشان ءُ دلتپرکہیءِ سبب جوڑ بوت انت ءُ واجہ ﷺ چہ غار حراء ء پہ ترس ءُ پریشانی دراتک ءُ تچک ء وتی لوگ ء اتک ’’ءُ بی بی خدیجہ رضی اللہ عنہا ء گشت ئےِ :’’ زمّلونی زمّلونی‘‘ منء پرچن اِت ، منا پردیئت ‘‘ حضرت خدیجہ رضی اللہ عنہا ء واجہ ﷺ ء بازیں گندل ءُ بسترے پردات ،کمّے دیر ء رند ترس ءُ بیم چہ واجہ ﷺ ءِ دل ء دراتک گڑا ’’الف‘‘ تا ’’ی ‘‘ ہرچیزے کہ پیش اتکگ ات واجہ ﷺ ء گوں بی بی ء یک پہ یک ء بیان کت انت ءُ اے گپ ہم گُشت : لقد خشیتُ علیٰ نفسی ‘‘ خدیجہ منء وتی ساہ ءِ بابت ء مزنیں ترسے پیش کپت ۔
 	بی بی خدیجہء ہما گپ کہ اشکت انت ءُ مرت انت آشیرزال ء اندازہ بوت کہ نوں ہماوہد ءُ دمان نزیک بوان انت کہ جہان ءِ ’’ تہاری پرٗوشوکیں ابدمانیں رژن گوں وتی شہم ء بنی آدم ء دوجہان ءِ سربلندی ء پیشونکی ءُ رہشٗونی ءُ ہمراہداری بہ کنت‘‘ بی بی ءِ اولی پسّہ اش ات : کلّا ، واللہ لن یخزیک اللہ ابدا،،،،،،،،‘‘ ہچبرچش نہ بیت ، بزاں تئی اے گپ کہ منء ساہ ءِ ترس انت ، تو بزانئے کہ اے ترسگی گپے نہ انت ،اے ہماکارانت کہ اللہ اے کارء پہ تئی دست ء کنت ، بی بی ء گُشت : اللہ ءِ سوگند انت کہ اللہ ہچ وہد ءُ ہچ پیمء ترا سبک ءُ سرجہل نہ کنت ، چیا کہ تئی تہا ہماکمال ءُ بود ءُ جوانیں صفت کہ مان انت ، اے پیمیں مردم ءِ پشت ء خدا وت انت گڑا تو چیا پریشان ءُ دلتپرکہ ئے ، پدا یک پہ یک ء بی بی ء ہماجوانی ءُ کمال بیان کت انت کہ واجہ ﷺ ءِ زند ءِ ہمک روچ ءُ ہمک دمان ء ہرکس ء ہرجاہ دیستگ اتنت ، ’’اِنّک لتصِل الرحم‘‘ محمد تو ہماکس ئے کہ سیالداری ءُ براسداری ءِ جلّوک ءُ دلگٗوش کنٗوکئے ، ہما وہد ءُ ہماجاہاں کہ مردم چہ برات ءُ عزیزاں تچ انت ءُ چیر بنت تو براسداری ءِ خیال دارٗوک ئے ‘‘ صلہ رحمی ءِ برکت ء راج ءُ میتگانی تہا ہم بندی ءُ ہمدردی ءِ مارشت جاہ جنت ءُ اِنسانی نزٗوری ہمے مارشت ءِ برکت ء بنی آدم ء تاوان دات نہ کن انت ۔
 	 بی بی خدیجہ رضی اللہ عنہا ء واجہ ﷺ بازیں دلبڈّی ءُ تسلّی ئےِ دات ، ءُ واجہ ﷺ ءِ توامیں گپ باورکت انت ءُ ہمے پیش ئےِ داشت کہ ’’ اے سفر ء تو ایوک نہ ئے ، ہرگام ء من تئی ہمراہ اٗوں ، ءُ منی توان ءُ منی اثر ءُ راج درست تئی ہمراہ انت‘‘ ۔
ورقہ بن نوفل ءِ دیما 
 ہمک دابیں دلبڈیاں رند بی بی ء واجہ ﷺ گوں وتا ہمراہ کت ءُ یکبرے پدا واجہ ورقہ بن نوفل ءِ گورا شُت ، اے ہمامردم ات کہ شرک ءُ کفرے یلہ کتگ ات ءُ آروچانی نسبت ء حقیں دین نصرانیّتے قبول کتگ ات ءُ اے واجہ وت ہم کلّانیں کواس ءُ مزنیں وانندہے ات ،انچش کہ عرض بوت اے واجہ عربی ءُ عبرانی دوئیں زباناں دراج دستیں توانے ءِ واہند ات ، ءُ اے روچاں ورقہ چہ مزن عمری ءِ سبب ء کماش ءُ نزٗور ات ءُ چمّاں ہم جواب داتگ ات ، واجہ ﷺ ء حضرت ورقہ ء را توامیں گپ یک پہ یک پہ گیشناکی گشت انت ، وہدے کہ گپ ہلاس بوت انت ورقہء عرض کت ’’ ھذا الناموس ،،،،،، ‘‘ اے ہماراز واہند انت کہ موسی ءِ گورا اتکگ ’’ ورقہ ءِ وتی بابت ء نبشتہ انت کہ فلما سمع کلامہ ﷺ أیقن بالحق واعترف بہ ،، آئی ء رسول اللہ ﷺ ءِ گپ اشکت سرپورہاباورے کت ءُ اے بابت ء واجہ ﷺ ءِ برحق بوھگ ءِ اقرارے ہم کت کہ ہرگپے کہ واجہ ﷺ ء دیستگ ءُ اِشکتگ ءُ گشتگ درست برحق انت ،، ۔
 ’’ ورقہ ‘‘ ء ’’واجہ ﷺ ‘‘ ءِ دلبڈّی ءُ تسلّی دیئگ ء کمّی نہ کت ، گشت ئےِ ’’دریگتے من ورناہے بوتیناں ، دریگتے من تئی ہمراہداری ءِ توانمند بوتین اٗوں وہدے کہ تئی راج ترا چہ اے ملک ءُ دمگ ء گلّینیت ، اگاں من زندگ بوت اٗوں من ترا شرّیں دست ھاٹی یے دیاں‘‘ واجہ ﷺ ورقہ ءِ یک گپے ءِ سرا حیران ءُ دلپدرد بوت وہدیکہ ورقہ ء واجہ ء راگُشت من زندہ بوتین اٗوں وہدے تئی قوم ترا چہ ڈیھ ء درانڈیھ کنت ‘‘ واجہ ﷺ ء فرمان کت : أو مُخرِجِی ھُم ‘‘ قوم منء یک روچے چہ اے دیار ءُ دوار ء درکنت ؟ ورقہء گُشت : ہچ رسولے نہ گوستگ بید ہمے حال ء کہ آخر ء آ راج ء چہ وتا سستگ ءُ دور داتگ ءُ تئی حال ہم ہمیش بیت ‘‘ بزاں ورقہء واجہ ﷺ سرظاہر ءُ ٹکّ ء ٹِکّ سرپد کت کہ تو اللہ ءِ برحقیں قاصدئے ، ءُ منء تئی سرا سرپورہ یقین انت ءُ سکّیں رٗوچ پیداک انت ، پدا ورقہ ء واجہ ﷺ پہ عزت رخصت کت ءُ لہتے روچ ء رند ورقہ بیران بوت، ءُ اللہ ءِ امر ءُ حکمت ء نٗوکیں وحی ہم ایر نیاتک ، تانکہ پیسری توامیں بیم ءُ ڈاہ چہ واجہ ﷺ ءِ دل ء دراتک انت ءُ ہما مستاگی کہ واجہ ﷺ ء چہ شام ءِ سفر ءِ وہداں اشکتگ اتنت ، ءُ ہما واب کہ واجہ ﷺ دیستگ اتنت ءُ چوں رٗوچءِ بام ءِ تپناکی ء پدّر بوتنت ءُ پدا فریشتگ ءِ گوں اولی وحی ء آہگ ءُ حضرت ورقہؓ ءِ توامیں کشّتگیں ندارہ واجہ ﷺ ءِ دیما اتنت ءُ نوں یک پیمے واجہ ﷺ دومی گام ءِ وداری ات کہ باریں نٗوکیں چے جاورے پیداک انت ءُ اللہ گوں وتی بندہاں چے کنگ لوٹیت ءُ منی بار ءُ ڈباہ تاں کجا منی توان ءُ ھلمہ ءِ تہا بیت ، دگہ وحی ءِ نیاہگ ء واجہ ﷺ ملور ءُ پریشان بوت تنا جاہے کہ واجہ ﷺ وتارا تاوان دیئگ ءِ فکر ء کپت ءُ چہ اے زند ء بیزاری مارگ ء بوت بلئے ہر گرانیں گامے ءِ چست کنگ ءِ وہدا جبرئیل علیہ السلام واجہ ﷺ ءِ دیما اتک ءُ گشت ئےِ : ’’یا محمد انک لرسول اللہ حقا،، او محمد تو اللہ ءِ برحقیں رسول ئے ‘‘ گوں اے گپ ءِ اشکنگ ء واجہ ﷺ ءِ قرارگپت ءُ سکامات بوت ءُ وہد ءُ رٗوچانی گوزگ ءِ تہا وہدے کہ واجہ ءِ مبارکیں عمر ءُ سِند چل سال ءُ ششمی ماہ ء سربوت رمضان المبارک ءِ ھبدہمی رمسءُ دوشمبہ ءِ روچ ء واجہ ﷺ ء چہ رب کریم ءِ نیمگء رسالت ءُ پیغمبری ءِ ڈباہء سرکنگ بوت ( صل اللہ علیہ وآلہ وسلم)۔
پہ چیرکائی واجہ ﷺ ءِ دین ءِ دعوت ءُ کلہ رسانی ءِ کار
چہ رسالت ءِ زمہ واریانی زورگ ء رند واجہ ﷺ مدامی اللہ تعالی ءِ ہمک حکم ءُ دستور ءِ وداری ات تانکہ جہان ءِ رھشونی کنگ بہ بیت ءُ بنی آدم ء آیانی زند ءِ مقصد ءِ یاد گیجگ بندات بہ بیت ، چیاکہ اے گپ وسرظاہرات کہ ہرگورا تہاری ءُ ظلم ءُ زور ءِ بادشاہی ات ، شرک ءُ ظلم ءِ دیم گوں ہرکس ء ات ۔
 پہ دعوت ءُ راج ءِ خیرکاری ءُ رھشٗونی ء واجہ ﷺ ء اول پہ چیرکائی مردمان ء توحید ءِ ءُ وتی رسالت ءِ بابت ء گُشاں کت ، واجہ ﷺ چہ ہرکس ء شرتر اے حقیقت ء سئی ءُ زانٗوک ات کہ آئیءِ گمراہیں راج پہ ہلو ہالو آئیءِ گپاں نزوریت ءُ آئیءِ ہمراہداریء نہ کنت چیاکہ اے گپ ءُ راہانی یلہ کنگ کہ واجہ ﷺ ء جہان گشگی ات، اے ہما وت تراش ءُ بے سریں دٗوداتنت کہ ِاشانی بندات ءُ بنزہ کنّت ءُ زٗوراکی ءُ میار اتنت، پمیشا بایدانت کہ پہ بے تواری ءُ نرمی یک یک مردم ءِ سرا اسلام ءِ دعوت ءِ کار بندات بہ بیت واجہ ﷺ ء انچش کت ، نوں کئے واجہ ﷺ ءِ گپاں گوشداریت ءُ منّیت واجہ ﷺ ءِ گپاں زوروک بوت ۔
اُمت ءِ اجابت ءِ اولی کس 
 	اول واجہ ﷺ ءِ منّوگر ءُ گوں دل ءُ سدکءِ ہمراہ داری کنٗوک بی بی خدیجہ رضی اللہ عنہا ات ، چہ میسرہ ءِ دپ ء اشکتگیں گپ ءُ واجہ ﷺ ءِ بستگیں مال ءِ برکتداریں فائدہ ءُ واجہ ﷺ ءِ بابتء ورقہ ءِ شاہدی دیست انت ءُ اِشکت انت ، بی بی خدیجہ ء نہ دگہ گواہے لوٹ اِت ءُ نہ دگہ کسے ءِ شور ءُ صلاح ءِ خیال دل ء آؤرت گوں اے گپء آئی ء شہادت آؤرت ءُ اولی مسلمان بوھگ ءِ شرف دست گپت ۔
مکہ ءِ کرّءُ کش ءِ اولی مسلمان 
 	چہ واجہ ﷺ ءِ لوگ ء در اولی مردم کہ بے چے ءُ چون ءُ شؤر ءُ جست ءُ پدا ایمان آرٗوکانی اولی کس بوت ’’ابوبکر‘‘ ات ، ابوبکر، ہماکس کہ دمگ ءِ تہا پہ مڑا ءُ شرف ءُ میارجلّی ءُ راج پہازی ءُ انسان دوستیءِ ’’دومی ‘‘ نام ات ءُ قریش ءِ راج ء آئیء سرا پہ سلکیں اوست ءُ بیسہے است ات ، پہ خیرءُ نیکی توصیف مکہ ءِ کرءُ کش ءِ ’’اولی نام محمد ءُ دومی ابوبکر ات ‘‘ پدا ابوبکر ءُ محمد ﷺ دوانچیں دوست ءُ یاراِتنت کہ چہ اسلام ء پیسر ہم اِشانی راہ ءُ خیال مدامی یک اِتنت اے بری ہم انچش بوت محمد ﷺ اللہ ءِ آخری رسول ءُ انسانیت ءِ جہان بانیں رہشون بوت ، واجہ ﷺ ء وہدیکہ ابوبکر سئی کت ءُ چہ آئیء ہمراہداری لوٹ اِت آئیء واجہ ﷺ ءِ تصدیق کنگ ء ہچ دیر نہ کت ءُ چہ ہچ کسے ء شؤر ءُ صلاح ھم نہ زرت کہ اے منی یلیں بیل چش گشگ ء اِنت من ہمراہ بہ باں یا مباں پمیشا ’’ محمد ﷺ ءِ راستیں کٗوپگ ابوبکر بوت ءُ صدیق ءِ پنّام ہم ہمائیءِ بہر ء کپت ‘‘ ۔
چہ درامداں اولی مسلمان 
	زیدبن حارثہ رضی اللہ عنہ چہ یمن ءِ ھڈ داریں عربان ات کہ کسانی ء چہ وتی راج ءُ کٹم ء گسر گپت ءُ لہتے زٗوراکانی دست ء کپت ،آیاں گپت ءُ آؤرت مکّہ مکرمہ ء بہاکت ، ادا زید ءِ نصیب پاد اتک ءُ آواجہ رسول اللہ ﷺ ءِ خدمت ء سوغات ءُ ٹیکی کنگ بوت ، رسول اللہ ﷺ ء چک ءِ جاہ دات ،ءُ دمگ ءِ تہا ’’زید بن محمد ‘‘ء نام گپت بوت ، زید ءِ پت ءُ راج سئی بوت انت کہ آیانی چک مکہ ء انت ءُ آئیء یک مردمے ء وتی چک کتگ، آمردم اتک انت ءُ گوں رسول اللہ ﷺ ء دپ کپت انت ءُ گشت اِش واجہ ما وتی چک ءِ رندا اتکگ ایں ، واجہ ﷺ ء حضرت زیدؓ توار کت ءُ جست کت اے مردماں درست کنئے ، گشت ئےِ جی ھوؤاجہ اے منی پت ءُ اے منی ناکو، واجہ ﷺ ء گشت اے تئی برگ ء اتکگ انت اگاں گوں اشاں روئے گوں ترا چہ منی گورا رضا انت ، آئیء گشت واجہ من گوں اشاں نہ رواں ، من وتی توامیں عمر ء تئی غلامی ء گوازیناں، گڑا واجہ ﷺ ء حضرت زید ؓ ءِ مردمان ء گشت پہ زٗور من شمارا ندیانے وہدیکہ آ نئیت آئیءِ مرضی اِنت نوں کہ واجہ ﷺ اللہ ءِ رسول ءِ بستار ء جہان ءِ دیما اتک چہ نزٗور ءُ دریں مردماں اول ایمان آرٗوک حضرت زید بن حارثہ ؓ بوت ۔
چہ نوگلیں ورنایاں اولی مسلمان 
	انچش کہ رسول اللہ ﷺ چہ کسانی ءُ ٹیبری ء واجہ ابوطالب ءِ کٹ ءُ کٗوپگ ء رُست ،ہمے پیمء حضرت علی کہ واجہ ابوطالب ءِ بچ انت واجہ رسول اللہ ﷺ ءِ دست ءِ چیرا رُست ءُ مزن بوان بوت، ءُ وہد ءُ ناوہد ء رسول اللہ ﷺ ءِ ہمراہ ءُ ہم کٗوپگ ات ،انچش کہ کستریں چہ مسترین ء اثر زوریت ءُ مسترین ءِ شرّی ءُ شرّیں ہیلاں زوریت ،ءُ اگاں خدامہ کنت مستریں سلکار ءُ بدعادتے آئیءِ گندگیں ہیل کسترین ءِ تہا کاینت ہمے گپ حضرت علی رضی اللہ عنہ ءِ تہا است ات ، نوں ہمے عمرء ات کہ نیک ءُ بدء فرق اِت بہ کنت، پمشا اسلام ءِ اولی توار ءِ تہا وتی توامیں چپ ءُ چاگرد ءِ بئے نہ کنٗوک ءُ اسلام ء گوزٗوکانی تہا چہ ٹیبر ءُ نوگلاں اولی کس علی ابن ابی طالب انت ۔ 
 	اے پیمء اے چاریں کس اسلام ءِ تہا آؤکیں اولی کس انت ءُ چہ اے سئے ایناں اگاں اولی کس شوہازکنگی انت گڑا آ بی بی خدیجہ رضی اللہ عنہا انت ۔
 	وہدیکہ ابوبکر رضی اللہ عنہ مسلمان بوت آئیء وتی وہد ءُ جہد پہ اسلام ءِ تالاں کنگ ء ہلّینگ بندات کت ، آ شہر ءُ ملک ءِ تہا گوں ہمامردماں کہ جان ءُ جوہرے است ات دپ کپاں بوت ءُ آیان ء اسلام ءُ توحید ءُ محمد ﷺ ءِ رسالت ءِ بابت ء گشاں بوت ، چہ ہماکساں کہ حضرت ابوبکر ؓ ء وتی جہدانی نشانگ کت انت عثمان بن عفّان ، عبدالرحمن بن عوف، سعدبن ابی وقّاص ، زبیر بن عوّام ، طلحہ بن عبیداللہ ؓ اتنت ، حضرت ابوبکر گوں وتی مہر ءُ غمواری ءُ دورچاری ء اے واجہان ء ھما جاہء سرکت کہ اے توامیں ڈلگیں مردماں حضرت ابوبکرؓ ءِ سکین ءُ گشگ ءِ پدا گوں صدیق اکبر ءِ ہمراہی ء واجہ رسول اللہ ﷺ ءِ خدمت ء پیش بوت ءُ اسلام قبول کت ، حضرت ابوبکر رضی اللہ عنہ وتی جہد ء برجاہ داراں بوت نوں وتی دلگوشے دمگ ءِ لہتے مزن نام ءُ زنڈیں مردمانی نیمگء گردینت ، نوں ابوعبیدۃ بن جرّاح ،عبیدۃ بن عبدالمطّلب ، سعید بن زید عدوی ، ابوسلمۃ مخزومی ، خالدبن سعید بن عاص ، عثمان بن مظعون وت گوں وتی دوئیں براتاں بزاں قدامۃ ءُ عبیداللہ ء ،أرقم بن أرقم رضی اللہ عنہم اجمعین اسلام ءِ تہا ہوربوت انت ءُ اے درہیں مردم چہ قریش ءِ مڑادار ءُ ناموریں مردمان اتنت ۔
 حضرت ابوبکرصدیق رضی اللہ عنہ ءِ جہد ایوک ء ماں قریش ءِ راج ءُ مردمانی تہا بند نہ ات آئیء چہ قریش ءِ در ءِ مردمان ء ہم پہ وتی علم ءُ زانت ءُ انسان دوستی ءُ ہمراہداری ء اسلام ءِ نیمگء توارپرجت ، نوں چہ قریش ء دریں مردمانی تہا صہیب رومی ، عمّاربن یاسر گوں وتی کٹم ء أبوذرغفاری ءُ عبداللہ بن مسعودرضی اللہ عنہم مسلمان بوت انت۔
 	دین ءِ دعوت ءُ کلہ پہ بے تواری برجاہ ات ، ءُ نوکیں حکم ءُ عبادت کہ ایرآیاں بوت انت آیانی ہیل گرگ ءُ آیانی سرا کاربندی ہم برجاہ ات خاص نماز کہ نوں فرض بوتگ ات ءُ وانگی ات بلئے حالت ایش ات کہ چک چہ پت ء چیر ءُ پت چہ چک ء چیرات ءُ نماز وانگ ء ات ، نرم نرم ء دین ءِ خبر دیما روان ءُ گیش بوان اتنت تانکہ مسلمانانی حساب سی مردمء اتک ءُ سربوت، نوں رسول اللہ ﷺ ء وتی یلیں بیلان ء حکم دات کہ نوں شما درہ ’’أرقم ‘‘ءِ لوگ ء نزبیااِت ءُ جم بہ بئیت گڑا ھمدا صحابیانی نزآیگ بندات بوت ءُ ہمے جاہ ’’دارارقم‘‘ ء نامداربوت ، ءُ اے اسلام ءِ تہا اولی دربرجاہ ات ، ءُ اے پیم ء اے لوگ ء اے پیمیں گامگیج یےء اسلام ءِ دعوت ءُ توار تاں سئے سال ء برجاہ بوت ۔
اے گپ نوں ھلوتے مہ بیت 
 	مسلمانانی حساب ودّان ءُ گیش بوان بوت ءُ چہ اینگُر ءُ آنگُراں مردم مسلمان بوان بوت انت ءُ چہ قریش ءِ وتی جند ءِ مڑادار ءُ ڈلگیں مردماں بازینے ء اسلام ءِ ساہگ ء وتا جاہ دات نوں پہ بے تواری ’’ دارارقم ‘‘ ءِ درسجاہ ءُ عبادت جاہ ءِ گپ بایدات کہ ڈنّ ء در بئیت ءُ رسول اللہ ﷺ وت ہم آئیءِ وداری ات ، چہ شامی رہسر ءِ راھب ءُ چہ ورقہ بن نوفلء اِشکتگیں گپ آیگی اتنت سئے سال سرجم بوھگ ء رند آ جاہ ہم اتک ءُ سربوت ، نوں حکم اتک ’’ فاصدع بماتؤمرواعرض عن المشرکین‘‘ ٹِکّ ءُ پاشک بیان کن ہرحکمے کہ ترادیئگ بوتگ ءُ مان میار مشرکان ء ‘‘ ( ألحجر۹۴)ءُ’’ وانذِر عشِیرتک الاقربِین‘‘ ءُ چہ منی عذاب ءِ گرگ ء ڈاہ بدئے وتی کٹم ءِ نزیکینان ء ‘‘ ( ألشعراء۲۱۴) ، نوں کہ اے حکم ایراتک واجہ ﷺ کٗوہ صفا ءِ سرا لکّ کپت ءُ قریش ءِ توامیں شلوارانی نام گپت ءُ آیان ء توارے کت ، قریش ءِ توامیں ٹکّاں دیست کہ مروچی محمد مارا اے پیم توار کنگ ء انت الّم بلاہیں گپے ڈاہے گون ئےِ ، درہ نزّاتک انت ۔
 	ھاں واجہ خیر انت ؟ واجہ ﷺ ء گوں وتی راج ء گُشت : اگاں من شمارا بگشاں کہ چہ اے کوٗہ ءِ پشتہ لشکرے شمئے سرا اُرش کنگ ء پیداگ انت شما منی گپ ء باورکن اِت ؟ ‘‘ توامیناں یک زبان ء پسّہ دات کہ وہدے تو بگشئے ما الّم باورکنیں، چیا کہ ما چہ تو ہچبردروغ ندیستگ‘‘ ، واجہ ﷺ ء ہمدا توامیں قریش ءِ دیما جارجت ءُ گُشت کہ من شمارا دعوت دیاں کہ اے بتانی بندگی ءُ نیاز ء یلہ دئیت ءُ یکّیں اللہ ءِ گورا بیااِت ءُ ہمائی ءِ عبادت کنٗوک بہ بئیت ، اگاں شما منی گپ ء مزوراِت اللہ ءِ عذاب کئیت ءُ شما درہ تباہ ءُ برباد بئیت ، من چہ اللہ ذوالجلال ءِ گورا پہ شما دنیا ءُ آخرت ءِ سربلندی ءُ کامیابی ءِ ضمانت زُرتگ ءُ اتکگ اٗوں ءُ منء توامیں جہانانی ایوٗکیں رب ء پہ توامیں بنی آدم ء وتی رسول کتگ ءُ دیم داتگ ۔

قریش ءِ ردعمل 
 	 اے گپ پہ قریش ءِ ہرکس ءُ ناکس ء نٗوکیں گپے ات پمیشا حیران ءُ ہبکّہ بوت انت ءُ یک دگر ءِ دپ ءُ دیماں چارگ ء لگّ اِتنت ، دگہ کسے ء اگاں گپے بہ جت اِنت ءُ تہروز ءُ ایرادے بہ گپتیں آیک گپے ات ، پیسر چہ کسے ءِ ھؤ یا انّا ء واجہ ﷺ ءِ حقی ئیں ناکو ابولہب پاداتک ءُ گشت ئےِ ، تبّا لک ،،،،، ترا ہشکوے بہ جنات تو پمے گپ ءِ واستہ مارا نزّآؤرتگ ، ابولہب اے گرٗوناکیں بے ادبی ءِ پسّہ ہم زوت ایر اتک ،’’تبّت یدآ ابِی لھبِِ وّ تبّ‘‘(سورہ لھب:۱) ہشک بوت انت ابولہب ءِ دوئیں دست ءُ آ تباہ بوت ۔
قریش ءِ نہ منّگ ءُ جیڑہ ءِ اولی گام 
 	 چہ صفا ءِ کوٗہ ءِ ٹُلّء چست بوتگیں جار ء رند نوں قریش ء زانت کہ اے واجہ ءِ راہ چہ مئے راہء جتا انت ءُ اے واجہ مئے دٗود ءُ رہبنداں یلہ کنگ لوٹیت، آیاں مرت کہ رسول اللہ ﷺ ءِ سرا ایر اتکگیں وحی ء آیانی وسّاچیں بازیں خدایانی گواچن ءُ حقیقت پاشک کتگ گڑا آیاں ہم دژمنی ءُ انکار ءِ راہ گچین کت ، ہرکس ء کچ وتی اثر ءُ توان ء واجہ ﷺ چہ اے نٗوکیں گپ ءُ راہ آں منیہ کنگ ءِ جہد کت ، تنا جاہے کہ ڈلگیں مردمانی یک گلّے واجہ ﷺ ءِ ناکٗو ءُ کماش واجہ ابوطالب ءِ گورا اتک ءُ گوں ترندی ءُ زہرناکی گشت اِش واجہ تئی برات زتک ء مزنیں دہرے ء رندانچیں گپے چست کتگ کہ چہ اشیء پیسر مئے راج ءُ دمگ ءُ راجدپتر ءِ تہا آئیءِ درورگندگ نہ بیت ، تو وتی برات زتک ء سرءُ سٗوج کن، اگاں گپ اے پیمء تاں دیر ءُ دور ء بروت ، مئے ءُ شمئے براتی پہ برات کشی مٹ بیت ،گڑا دمگ یانکہ پہ شما ھورک بیت یانکہ پہ ما، بلئے اے زِبر ءُ زہرکنیں گپانی تہا آیاں اے گپ ہم گشت کہ تئی برات زہگ ہرچیز لوٹیت ما آئیء دئیں آئی ءِ لٗوٹاں توام کنیں بلئے مئے دین ءُ خدایانی بابت ء بے ترپ ءُ تواربہ بیت ۔
 	 ابوطالب راج دوست ءُ دُورچاریں مردمے ات بلئے قدرت خدا محمد الرسول اللہ ﷺ ءِ دوستی آئیءِ دیمء پہ ہچ چیزے ء مٹ ءُ دروری چیزے نہ ات ، بلئے ابوطالب حیران بوت کہ یک گورے توامیں راج ءُ دومی گورا منی برات زتک ءُ اے پیمء من ایوک باں ، آئیء رسول اللہ ﷺ توار کت ءُ گشت منی چک تئی ناکو چے گشگ ء انت ، واجہ ﷺ ء قومءِ گپ اشکت انت ءُ ناکو ءِ گپ ہم پہ تہمبل ءُ اٗوپارگوشد اشت انت نوں کہ ناکو ءِ گپ ھلاس بوت انت واجہ ﷺ ء گُشت : 
 	’’ ناکو جان اگاں منی راج منی راستیں دست ء روچ ء ءُ چپّیں دست ء ماہ ء ایر بہ کنت ، انگت من چہ کلمہ توحید ءِ توار ء پشت ء نہ کنزاں، تانکہ اللہ تعالی ءِ ایوکی نام جہان ء سرزور بہ بیت یا ہمے جہد ءِ تہا منی ساہ بروت ‘‘ ۔
 	ابوطالب دانا ءُ ہوشیار ءُ حق دوستیں مردمے ات ، آ چیزے کہ آئی ءِ برات زہگ جہان ء توار پرجنگ ء ات آچیز حق ات ، ابوطالب ء گشت شرّ انت منی چک نوں کہ اے گپ انت تو برو ہرکارے کہ کت کنئے کوتاہی مکن من ہم تئی کش ءُ پہنادء اٗوشتاتگ اٗوں ، اے گپ پہ راج ءِ کماشاں چہ گرند ءُ بیرے ء کمتر نہ ات پہ ناامیدی ءُ برانز چہ ادا دراتک انت ، ءُ نوں آیانی گامگیج ایش ات کہ چہ نزٗور ءُ بے کسیں مسلماناں ہرکس آیانی دست ء بہ کپتیں آئیءِ اذیت ءُ آزار دیئگ ء چک ءُ پد نہ بوت انت ، بنو ھاشم ءُ بنو عبدالمطّلب وتی براسداری ءِ سبب ء واجہ ﷺ ءِ کش ء اٗوشتات انت بلئے چہ اشاں ابولہب ء وتی جہد راج ءِ ہمراہ کت انت ءُ رسول اللہ ﷺ ءِ دشمنی ءِ تہا گوں ایدگہ قریش ء ہٗور ءُ ہمراہ بوت ۔


رسول اللہ ﷺ ءُ اسلام ءِ خلاف ء مشرکانی ہمک روچی پندل 
	قریش ءِ شرکی پیشونک حیران اتنت کہ نوں محمد ﷺ ءِ دیما چوں بدارانت ءُ آئیءِ توار ء جہان ءِ تہا تالانی ء چوں مئیل انت ، نوں کہ آئیء مئے راہ یلہ داتگ ءُ دگہ راہے زُرتگ ئےِ ، ءُ پہ گپتار ءُ کارپد وش نام ءُ وش لسانے ، حج ءِ موسم ھم دست ءُ دپی انت چہ توامیں جہان ءِ کش ءُ گورا ں مردم حج ء کاینت الّمی گپے کہ محمد ﷺ گوں مردماں گپ ءُ تران کنت ءُ وتی دین ءِ خبر ء ھم گوں ہرکس ء جنت ،شرترانت کہ آئیءِ دیما بداریں تانکہ درملکی مردم آئی ءِ دست ء مہ کپ انت ، قریش ء مکّہ شریف ء آؤکیں تاورانانی سرا وتی منّ ء وتی زانتکار ءُ پہتہ ئیں مردم نندارینت انت ، ءُ اے مردمانی ڈبہ ہمیش ا ت کہ چہ درملکاں آؤکیں مردماں بگشنت کہ مئے ملک ء یک سحرگرے ودی بوتگ کہ گوں وتی سحر ءُ شیرکنیں زبان ءُ وتی وشّیں رو ءُ لسان ء مردماں چہ آیانی دین ء پرترّینیت ءُ مردمانی تہا سند ءُ سیل دوردنت، مرد ءُ جن ءُ چک ءُ اولاداں گوں یکدگر ء ھونی ءُ حسینی کنت، چہ اشیء ہوشیار بہ بئیت ءُ آئیءِ نام ’’ محمد ‘‘ ءُ آئیءِ ٹک ءُ نشان اِش یک پہ یک ء دری مردمان ء دات انت ۔
تلک ء شکاری گپت 
	آ کارے کہ آیانی نیّت ات نہ بوت ءُ کارے ءِ کہ آیان ء ترس ات ہما بوت ، درملکی مردماں دل ء خیال رُست کہ اے مردم ء بایداِنت بہ گندانت اشیءِ گپاں گٗوش بدارانت ، مشرکانی اے پریشانی راست ات کہ ’’ محمد ‘‘ ﷺ الّم درملکی مہماناں گند ءُ نند کنت آیاں وتی کارگیج ءُ گامگیجانی بابت ء گپ ءُ تران کنت ، رسول اللہ ﷺ ء ہمے کارکت ، ءُ نوں گپ چہ مکّہ ءِ کٗوہستگ ءُ کرءُ کش ء پہ درءُ دُوریں ملک ءُ دیار ءُ راجاں سربوان بوت ۔
تماہ ءُ لالچ ءِ راہ 
	مشرکانی اے رِپک ء کار نہ کت ءُ اے راہء آیان ء تاں جاہے سر نہ کت پمیشا آیاں وتی گامگیج بدل کت انت ، نوں ہمے گپ ءِ سرا آیانی شور ءُ صلاح بوت کہ تماہ ءُ لالچ ءُ کلاگ ءُ ریپینگ ءِ راہء بیاانت ، پہ اے کارء آیاں اول انچیں مردم درچِت کہ آ مردم چالاک ءُ چرپ زبان ءُ سردءُ گرم دیستگیں بہ بنت ، پہ اے مقصد ء آیاں توامیں دمگ ءِ اے بابت ء نامدار ءُ زانتکارتریں مردم درچت ’’ عتبہ بن ربیعہ‘‘ اے بابت ء وتی مٹ ءُ درور وت ات ۔
 	 عتبہ بن ربیعہ انچیں وہدے اتک کہ واجہ ﷺ بیت الحرام ء نماز وانگ ء ات ، اتک ءُ واجہ ﷺ ءِ کش ء نشت ءُ سلام ءُ درٗوت ءُ درہبات ء رند گُشت ئےِ منی دوستیں برات زتک پہ نسب ءُ شرف ء تو چہ ما درہیناں گچین ترئے ، ہمک شری ء تو چہ ما باج برتگ بلئے راج حیران انت کہ اینکسیں عمرے ءِ گوازینگ ء رند چونیں خیالے تئی دل ء اتک تو مئے پت ءُ پیرکان ءُ آیانی دٗود ءُ دین ءُ رہبنداں بد ءُ رد کنگء ئے ، ما حیران ایں کہ تو چے لوٹئے ، نوں من تئی گور ااتکگ اٗوں تانکہ بزاناں باریں چے گپے کہ تو وتی راہ چہ وتی راج ءُ راجی رہبنداں جتا کتگ ، برات زتک تئی راج زانگ لوٹیت اگاں ترا شکایتے است یا تو چیزے لوٹئے ،یا تو سانگے لوٹئے، نوابی ءُ سرداری لوٹئے ہرچیز لوٹئے تو کرزئے تئی راج ہم پہ تئی ہمک لوٹ ءِ توام کنگ ء اٗوشتاتگ بس بگش ءُ بس ۔
 را جء ہمک روچی جیڑہاں درکن ءُ راج ء یک شرفداریں پسّہے بدئے ۔
 	واجہ ﷺ ء فرمان کت : واجہ ابوالولید ، تئی باز منّت وار، من چہ شما ہچ چیزے نہ لٗوٹاں ، من چہ وتا ہچ کس نہ اٗوں ، من اللہ ءِ قاصد ءُ رسول اٗوں ءُ اے گپاں من شمارا چہ وتی گورا نہ گُشاں ، اللہ ء منء حکم داتگ کہ من شما را چہ آئیءِ عذاب ء ڈاہ بدیاں ءُ اللہ ءِ کلہاں شمارا سربہ کناں ، بازیں پنت ءُ نصیحتے ء رند رسول اللہ ﷺ ء سورۃالسجدہ ءِ اولی آیت ء تاں کہ سیزدہمی آیت تلاوت فرمائینت وہدیکہ ’’ فاِن اعرضوا ‘‘ ء رست عتبہء وتی دست واجہ ﷺ ءِ مبارکیں دپ ء داشت کہ بس بس گیشتر مہ وان ءُ دیمترا مرو ۔
 	 عتبہ چہ واجہ ﷺ ءِ دیوانء پاداتک ءُ تچک ء وتی راج ءِ کماش ءُ ہمراہانی گورا شت ، ءُ گُشت ئےِ : اللہ ءِ سوگندانت کہ مروچی من انچیں کلامے اِشکتگ کہ چہ اشیء پیسر من وتی توامیں عمر ء اے پیمیں شیرکن ءُ مجگداریں گپ ہچ جاگہ اِش نہ کتگ ، منء سوگندانت کہ محمد ﷺ ءِ گپ نہ سحری گپ انت ءُ نہ نجومیانی گپ انت ، من شمارا گُشگ لوٹاں کہ نوں شما محمد ﷺ ء آئی ءِ حال ءِ سرا یلہ بدیئت آئیء بلّ اِت آبزانت ءُ آئیءِ کار من انچش گندگء اٗوں کہ آئی ءِ کلام ءِ مزن شانی ظاہربوان انت ، من شمارا اے گپاں پہ خیرواہی گُشاں لہتے روچ جاپ دیئت ءُ بچاراِت باریں چے بیت ،اگاں توامیں عرب ء محمد ﷺ ءِ گپ نہ زُرت ءُ آئیءِ دیما دراتک ءُ آئیء جت ءُ تنبہ کت شمئے جان چہ آئیءِ شِرّ ء رکّیت ، ءُ اگاں محمدء توامیں عرب وتی توار ءِ چیر ء آؤرت ءُ وتی ہمراہ کت محمد ءِ عزت شمئے عزت انت چیا کہ محمد چہ شمئے راج ءُ شمئے کٹم ءُ شمئے دمگ ء انت ۔
 	قریش ءِ کماش ءُ میر ءُ سرداراں عتبہ پہ دگہ نیّتے دیم داتگ ات ، ءُ آیانی خیال ہمیش ات کہ محمد ء عتبہ گوں وتی وش زبانی ءُ دانائی ءُ ھبرزانتی ء اٗوشتارینیت ، بلئے چہ عتبہ ءِ گپانی اِشکنگ ء قریش ہشک ءُ ہبکّہ بوت پہ راجی میر ءُ کماشاں دگہ گپے پشت نہ کپت بید اشی ء کہ گُشت اِش ’’محمد ﷺ ء عتبہ سحر کتگ‘‘ ۔
 قریش ءِ اے رِپک ء ہم درد نہ وارت ءُ آیانی اے تیر ہم وتی نشانگ ء نہ کپت ، نوں آیاں وتی دشمنی ءِ رنگ ءُ رہبند بدل کت انت نوں آیاں رسول اللہ ﷺ ءِ صحابیان ء اذیت ءُ آزار کنگ بندات کت ، ءُ مردم آزاری چہ ہماصحابیاں گلائش کت کہ آیان ء مکّہ ءِ تہاسیاد ءُ قومے نیست ات چش کہ حضرت بلال ، حضرت خباب بن ارت ، ءُ حضرت عمار گوں وتی کہٗول ء ، تہر تہریں اذیت ءُ آزار ءُ زٗور ءُ ظلم ، نہ شپ ء امان نہ روچ ء ، تاں آجاہ ء کہ ابوجہل حضرت عمّار ءِ مات پہ بیوسی شہید کت ، حضرت سمیّہ زالبولانی تہا اولی شہید انت کہ پہ اللہ ءِ وحدانیت ءِ جار بادشاہیءِ منّگ ء اللہ ءِ نام ء ندر بوت ۔
مشرکانی واجہ رسول اللہ ﷺ ء را اذیت ءُ آزار دیئگ ءِ بندات 
 	گوں عتبہ ءِ پسّہ ءُ آئیءِ مارشتانی مٹ ءُ بدلی ء مشرکانی کنّت ءُ ہل ءُ ہپی گیشتربوت ، آیاں ہمے مرت کہ نوں کسی پرواہ ء مدارانت ، آیاں اندازہ جت کہ عتبہ ءِ پیمیں دانا ءُ سک سریں مردمے کہ اے فکر ءِ واہند بوتگ ،گڑا محمد ﷺ ءِ توار ء جہان ء تالانی ءُ کش ءُ گور ءِ مردمانی آئیءِ رُمب ءُ کاروان ء ہوری ء دگہ ہچ چیز داشت نہ کنت ۔
 	 منیب غامدی یک روایتے ءِ تہا گُشیت: من رسول اللہ ﷺ ء را دیست کہ آمردمان ء گُشگ ء ات ’’ لا اِلٰہ الا اللہ ‘‘ بوان اِت پہ مراد بئیت ،، من چمّ وت دیست کہ انچیں بد نصیب است ات کہ واجہ ﷺ ء زا ہ ءُ دژمان دیئگ ء اِتنت ، ءُ لہتے واجہ ﷺ ء تُک جنگ ء ات ءُ لہتے حاک پّرریچگ ء ات ( معجم طبرانی)۔
 	 طارق بن عبداللہ المحاربی ؓ ءِ گُشگ انت : ’’ من مکّہ ءِ نامی ئیں نہادی سوق ذوالمجاز ء واجہ ﷺ ء را دیست کہ مردمان ء گُشگ ء ات ’’ لا اِلٰہ الا اللہ ‘‘ بوان اِت کامیاب بئیت یک بے نصیبے واجہ ﷺ ءِ پیشانی ء سنگ جنگ ءُ گُشگ ء ات ’’ لا تطیعوہ فاِنّہ کذّاب ‘‘ اِشی ءِ گپ ء مزوراِت اے درٗوگ بندیت،ہمے سنگاں واجہ ﷺ ءِ پیشانی ھون ریچ ءُ میچّل ات (ابن ابی شیبہ ج ۱۴ باب فی أذی قریش للنبی ﷺ)۔
 	واجہ ﷺ ءِ آزار ءُ تکلیف دیئگ ءُ ہمک دابیں ہمک روچی جیڑہ چست کنگ ءِ دراجیں لڑے ایر بوت ءُ ہرروچ اِشیءِ سرا یک نٗوکیں بندے گیش کنگ بوت ، یک برے عقبہ بن معیط نماز ءِ سرا واجہ ﷺ ء چادرے گٹّ ء دات ءُ گٹّٗوس کت ، ہمے ازلی بد نصیب ء یک برے اُشتری سگنداکے آؤرت ءُ سجدہ ءِ وہدا واجہ ﷺ ءِ سرا دوردات ۔
ابوجہل ءِ دلیری ءُ چہ ترس ء گیڑہ بوھگ 
 	ہمے اذیت ءُ آزارانی لڑات کہ روچے یک وڑے دیما روان ات ، یک روچے واجہ ﷺ بیت اللہ ءِ پیشدر ء نماز وانگ ء ات ، ابوجہل ءُ ایدگہ میر ءُ کماش نشتگ ءُ ندارہ چارگ ء اِتنت ءُ چہ ہژم ءُ برانز ء ترکّگ ء اِتنت ، ابوجہل ء زہر سرء شت آ پاداتک ءُ کش ء ایریں مزنیں کانگڑ چست کت ءُ دیم پہ رسول اللہ ﷺ ء رہادگ بوت ، آئیء گُشت ہمے وہد ا کہ واجہ ﷺ سجدہ ء روت من اے سنگ ء آئیءِ سرءِ نپت ء جناں آئیءِ سر نان بیت ، دوگام دیما نہ شتگ ات کہ پدا پہ تچگ پرترّاِت دست ء لرزگ ءُ درہگے بنا کت سنگ چہ دست ء کپت دیم ءِ رنگے شت ، ہمراہ حیران بوت انت کہ اے دلیر ءُ بلاہیں ابوجہل ء چے بوت ، آیاں جست کت واجکار ترا خیر انت ؟ تو دست ہٗورک ء اتکئے ، تو وتی دیما بچار گشئے تو ملکموت دیستگ ءُ پیداکئے ، ترا چے بوت ؟ گُشت ئےِ زانا شما نہ دیست، آیاں گشت ماہچ چیزے نہ دیستگ گشت ئےِ من وہدے تیمچہ بوت اٗوں من یک بلاہیں مستیں لیڑہے دیست کہ من وتی زندگی ء ہچبر ہچ جاہ چشیں مست ءُ بیم ناکیں اُشتر نہ دیستگ، اے اُشتر ء منی ورگ ءُ لپاشگ ء بیڑ کت من درشت اٗوں ۔
 	اے اُشتر اللہ ءِ یک مدتے ات کہ چہ ایدگرانی چمّاں اندر ات ءُ ابوجہل ء کہ بیڑ برتگ ات آئیء دیستگ ات ، گڑا اے توامیں منکر ءُ نہ مرّٗوکیں دشمن کچکی موت ء مُرت انت ءُ اشان ء ایمان ءِ دولت نصیب نہ بوت ، لہتے بدر ء جہنمی بوت انت ءُ لہتے دگہ جاہاں وتی موت ء مُرت انت ءُ رسول اللہ ﷺ ءِ نام ءُ توار روچ پہ روچ جہان ء جکسان ءُ تالان بوان بوت ۔
معجزھانی دور ءِ بندات 
 	کفر ءُ شرک ءُ نہ منّگ گیش بوان ات ءُ اسلام ءِ توار ہم ہرگورا جکسان ءُ تالان بوان ات ،کش ءُ گورانی مردم ءُ مکّہ ءِ وتی نندٗوکانی تہا قریش ءُ ایدگہ بولکانی مردم ہم اسلام ء آیان اِتنت ، قریش ءِ راجی کماشاں وتی ایدگہ کار ءُ دست گٹّی یلہ کتگ اِتنت ءُ رسول اللہ ﷺ ءُ اسلام ءِ خلاف ء شپ ءُ روچ جہد ا اِتنت ، مشرک حیران اِتنت کہ محمد ﷺ ءِ گپ باز تامدار ءُ گران ءُ قیمتی ئیں گپ انت، ہمک گوشدارٗوک ءِ دل ء نندانت ، بلئے مئے پت ءُ پیرکی دٗود ءُ مئے دین ءُ عقیدہ دگرانت ،ءُ محمد ﷺ ءِ گپ دگر انت، گڑا حق ءُ راست کجام انت ، اگاں راستے محمد ﷺ چہ اللہ ءِ گورا قاصداِنت گڑا بایدانت کہ اللہ تعالی پہ آئی لوٹ ءِ توام کنگ ء انچیں کارپد پیش بداریت کہ ہرکس ءُ ناکس چشیں کارے کت مہ کنت ، ہمیشیءِ نام معجزہ انت بزاں انچیں کارے کہ نہ منّوک ء عاجز ءُ درماندہ بہ کنت ۔ 
ماہ ءِ دوکپ بوھگ 
 	 چہ ہجرت ء پنچ سال پیسر یک روچے واجہ ﷺ ’’منیٰ‘‘ ء ات مشرکانی میر ءُ کماش نزّاتک انت ءُ چہ واجہ ﷺ ء آیاں انچیں ثبوت ءُ نشانی اِش لوٹ اِت کہ گران ءُ نہ بوھگی کارے ات ، آیانی گشگ ات کہ اگاں تو ما را یک نشانی یے پیش بدارئے گڑا ما تئی سرا سدک کنیں ءُ ایمان کاریں ، واجہ ﷺ ء گُشت اے شرّیں گپے واجہ ﷺ ء درہینان ء گوشت کہ شما توامیں مردم ماہ ء بہ چاراِت ، چاردہی ماہ توام ءُ آسمان ءِ دیما ہرکسی چمّاں پدّر ات ، واجہ ﷺ ءِ لنکک ءِ اشارہ ء ما دوکپ بوت، یک کپّے رٗودراتک ء ءُ یک کپّے رٗوبرکت ء رواں بوت ،پدا ماہ ءِ دوئیں کپ ہٗور بوت انت ءُ ماہ پیش ءِ پیمء بوت ، اے ندارہ جہان ءِ تک ءُ پہناداں ایدگہ مردماں ہم دیست ، دمگ ءِ توامیں مردمان ءُ قریش ءِ شرکی کماشاں ہم ندارہ دیست، واجہ ﷺ ء فرمان کت ’’ اِشہدوا ، اِشہدوا ‘‘ نوں شاہدی بدیئت کہ من اللہ تعالی ءِ برحقیں رسول ءُ قاصد اٗوں، کماش یکدگر ءِ دپ ءُ دیماں چارگ ء اِتنت ءُ حیران اِتنت کہ اے بلاہیں گپ ء چوں جواب دئیں ، مئے لٗوٹگ ءِ سبب ء مارا اے معجزہ پیش دارگ بوت بزوران ئےِ و مئے کنّت ءُ نام ءُ پت ءُ پیرُکی دین ولگوج بیت، مزوران ئےِ وما وت میاری بیں کہ لٗوٹ مئے بوتگ ۔
وتی گپ ءِ سرا نہ اٗوشتات انت 
 	 قریش ء گُشت کہ محمد ﷺ ءِ جادوگری ءُ سحر گری چہ اندازہ ء گیشترانت ، گوں اے کارء نوں مارا اندازہ بوت کہ سحرءُ جادو ء آئیءِ دست تاں کجا رسیت ، اے بری آئیء مارا سحر ءُ چم بند کت ءُ انچیں کارے کت کہ ما دیست ، اگاں مارا سحرے نہ کتگ گڑا آئیء ماہ سحر کت ءُ دوکپ کت ، پمیشا مارا آئیءِ سرا ایمان ءُ باورکنگء اِشتاپی کنگی نہ اِنت ما صبربہ کنیں تانکہ ڈن ءُ در ءِ مردم چہ سفراں بیاانت ءُ دگہ شہر ءُ ملکانی مردم ہم بگُشنت کہ آیاں اے ندارہ دیستگ گڑا ماباور کنیں ۔ 
 	وہدیکہ چہ در ءُ گوراں رہگوز اتک انت ءُ مکّہ ءِ وتی درملکی سفراں شتگیں مردم پرترّاِتنت آیاں شاہدی دات کہ ھؤ ما فلاں روچ ءُ فلاں وہد ا ماہ دوکپ بوھگ ء دیستگ ، اے گواہی ء آیانی دل نرم نہ کت ءُ آیاں وتی ناشریں کنّت یلہ ندات ، آیاں گُشت کہ اے دراجکشّیں سحرے ، ما اشی باورنہ کنیں ، ءُ اشیءِ تاثیر ہم زُوت گاربیت ، سورہ قمر ءِ اے آیت ایراتک انت ’’ اقتربت الساعۃ وانشقّ القمر، واِن یّروا اٰیۃً یُّعرِضُو و یقُولُوا سِحرٌ مُستمِرٌّ،، نزّیک اتک قیامت ءُ ترکّ اِت ماہ ءُ اگاں کافر ٹکّیں نشانی یے بگندانت چہ آئیءِ منّگء چک ء ترّین انت ءُ گشنت کہ اے سحرے کہ چہ وہد ءُ زمانگاں پیداک اِنت ۔(اقمر:۱،۲)
 	اے معجزہ ءُ نشانی ء شق القمر گشنت تفسیرعثمانی ء نبشتہ اِنت کہ ھندوستان ءِ مالابار دمگ ءِ نواب ءُ راجی کماش ہمے نشانی ءِ گندگ ءِ سبب ء مسلمان بوت ۔
درانڈیہی ءِ نوبت 
 	ورقہ بن نوفل رضی اللہ عنہ ء اول روچاں بی بی خدیجہ رضی اللہ عنہا حال داتگ ات ءُ رندا آئیءِ اے گپ گوں رسول اللہ ﷺ ءِ جندء ہم عرض کت کہ روچے کئیت کہ تئی راج ترا چہ تئی ڈیھ ءُ ملک ء درکنت ، نوں کہ روچ پہ روچ رسول اللہ ﷺ ءِ توار مکّہ ءُ آئی ءِ کش ءُ گوران ءُ قریش ءُ ایدگہ ٹک ءُ بولکاں تالان بوان ات، مشرکان وتی ہمک روچی کار ءُ جہد پتات ءُ یک گور ایر کت انت ءُ اسلام ءُ محمد ﷺ ءِ دیما اٗوشتگ وتی اولی ءُ آخری جہد ءِ میدان جوڑ کت ، آیاں ہمک روچ ءُ ہرجاگہ رسول اللہ ﷺ ءِ آزار دیئگ ءِ جہد است ات، اے جہد ءِ ہوری ء واجہ ﷺ ءِ بیل ءُ یارانی زندگی ءِ تام بے تام کتگ ات چہ ہردابیں جسمانی آزار ءُ اذیت زاہ ءُ توھین ءُ مال ءُ اسباب ءِ پُلگ ، بیت اللہ ء پہ نماز ء نئیلگ ، مسلمان حیران اِتنت ءُ واجہ ﷺ ءِ اجازت ءِ وداری اِتنت ، ءُ واجہ ﷺ چہ اللہ رب العزت ءِ گورا حکمے ءِ وداری ات ، تانکہ آ دمان اتک ءُ سربوت کہ مسلمان بایدانت چہ مکّہ ء دراینت ءُ انچیں ڈیھ یے ء بروانت ءُ جہمنند بہ بنت کہ اٗودا آیان ء پہ آسانی ءُ آسودگی اللہ تعالی ءِ حکمانی سرا کاربند بوھگ ءِ وار ءُ موہ بہ رسیت۔
اولی درانڈیہی 
 	اللہ تعالی ءِ مرضی ءِ ہمدپی ء نوں جناب رسول اللہ ﷺ ء صحابہ کرامان ء فرمان کت : تفرّقوا ، فی الارض ، فاِنّ اللہ سیجمعکم ، قالوا اِلی أین نذھب قال اِلیٰ ھُنا وأشار اِلی أرض الحبشۃ ‘‘ نوں شما چہ مکّہ ء درااِت ءُ اللہ ءِ زمین ءِ سرا تالاں بہ بئیت ، زُوتاں اللہ تعالی شمارا پدا نزّ کاریت ، عرض اش کت کجا برویں ، واجہ ﷺ ء حبشہ ءِ گورا اِشارہ کت ‘‘ ۔
 	نبُوّت ءِ پنچمی سال ءِ رجب المرجب ءِ ماہ ء یازدہ مردین ءُ پنچ زالبول پہ ہجرت ءُ درانڈیھی ءِ نیت ء چہ مکّہ شریف ء پہ حبشہ ء درکئیت ۔
 	 حبشہ ءِ ملک آ زمانگ ء آباد ءُ وژنٗودیں ملکے ات ، حکومتانی انصاف ءِ سبب ء امن ءُ دیمروئی ءِ توامیں راہ پچ اِتنت ، اے مسلمان ہم ہما ملک ء شت ءُ جہمنند بوت انت ءُ امن ءِ ساہگ ءِ چیرا وتی کار ءُ روزگار ءُ عبادت ء پہ دلجمی دلگوش اِتنت۔
 	ہمے سال ءِ شوال ءِ ماہء یک آڈھٗورے چست بوت کہ مکہ ءِ توامیں مردم مسلمان بوتگ انت،ءُ گوں رسول اللہ ﷺء وتی سجّہیں جیڑہ اِش ھلاس کتگ انت، اے مہاجر گل بوت انت ءُ گوں مزنیں گلءُ شکرءُ منّتےء دوبارہ دیم پہ مکہء سفرئےِ کت، نزّیکء اتک انتءُ سئی بوت انت کہ اے گپ حُشکیں آڈھورے گڑا سک باز پدرد ءُ پریشان بوت انت، لہتےء مکہءِ آبادیءُ شہرءُ کشءُ گوراں ھنکین گپت ءُ لہتے وتی سیادءُ مزنیں مردمانی میار بوت انت۔
دومی درانڈیہی 
 	قریش ءِ کینگ ءُ کنّت ءِ تہا ہچ کمّی نیاتکگ ات ءُ کمّی ءِ بدل ء آیانی ھژم ءُ گوات گیشتربوتگ ات ، پمیشا قریش ء چہ پیش ءِ روچاں گیشتر مسلمانان ء اذیت ءُ آزار دیئگ برجاہ داشت ، گڑا یک برے پدا رسول اللہ ﷺ ء صحابہ کراماں ہجرت ءُ درانڈیھی ءِ اِجازت دات ، اے بری گیشتر مردم دراتک انت ، اے بری ھمے رُمب ءِ تہا ھشتاد مردین ءُ شانزدہ زالبول پہ اے سفر ء دراتک انت ، اے بری یمن ءِ مسلمان بوتگیں صحابی اے سفر ء ہمراہ اِتنت ۔
 مزن نامیں صحابی حضرت ابوموسی اشعری رضی اللہ عنہ گوں وتی کہولء ہمراہ ات ۔
قریش دل پٹ بوت 
	 سرظاہر ء وہدے اے مردم چہ مکّہ ء دراتکگ اتنت بایدات قریش گل بوتین ءُ آئیء ہمے بچارت ایں کہ بلاہیں ڈولے چہ آیانی سرا دُوراتک، بلئے اے گپ ءِ بدل ء قریش ءِ مشرکانی پریشانی ءُ دل پٹّی گیش بوت ، آیاں اے مرت کہ اے مردم اسلام ءِ کلہ ء دنیا ءِ تہا تالان کن انت ءُ پدا اشانی دیم ہمے گورا بیت ، اے یک روچے پدا کاینت ءُ گڑا پہ زٗور مئے دٗود ءُ دین ءُ واکاں پچ گرانت ، بایدا نت ہمے وہدی کہ انگت اے درچک ءِ کنٹ زنڈ ءُ برز نہ شتگ اِشی ءِ دیما بداریں ، قریش ء ’’ عمروبن العاص ءُ عبداللہ بن ربیعہ ‘‘ گوں مزنیں مال ءُ سوغات ءُ ٹیکی یے ءِ ہوری ء حبشہ ء دیم دات ءُ گشت گوں بادشاہ ء دپ کپ ءُ آئیء توامیں گپاں بگش اِت ، عمروبن عاص ءُ عبداللہ بن ربیعہ قریش ءِ نامی ئیں ھبرزانت ءُ دانا ءُ مزن دلیں مردم اِتنت ، آیاں جہل ءِ مردمان ء ملام دیان ءُ راضی کنان کت ، تانکہ حبشہ ءِ بادشاہ ءِ دربار ء سربوت انت گوں بادشاہ ء دپ کپگ ءِ وہدا آیاں گشت ’’ واجہ : چہ مئے راج ء لہتے مردم بے دین بوتگ انت کہ آیاں چہ مئے دین ءُ دٗود ءُ چہ مئے راجی راہ ءُ رہبنداں وتی راہ جتا کتگ ، مئے اے جستگیں برات نہ مئے دین ءِ سرا انت ءُ نہ شمئے دین ءِ سرا انت ، اِشاں چہ وتا یک رہبندے اڈ کتگ ءُ مئے راج ءِ تہا مزنیں سند ءُ سیلے ءِ بندا ت اِش ایر کتگ ، ما تئی دربار ء اتکگیں کہ تو اشاں مئے دست ء بدئے کہ ما اشاں زوریں ءُ وتی ملک ء پرترّیں ‘‘ ۔
 	نجاشی ( حبشہ ءِ بادشاہ ) ء گشت اے پیم بوت نہ کنت ، اول من آیاں وتی دربار ء کاراں ، آیاں جست ءُ پد کناں تاں بزاناں کہ آ کئے انت ءُ چے لوٹ انت گڑا چاریں چے بیت ۔
 	باد شاہ ء حکم دات کہ اے کئے انت ءُ کجا انت ہمے دمان ء آئیءِ دربار ء حاضر کنگ بہ بنت ، دیر نہ بوت کہ چہ مشرکانی شِرّ ءُ شدّت ء وتی دین ءُ ایمان ءِ امان ءِ شوہازی درملکی وتی کماش ءُ مستر حضرت جعفربن ابی طالب رضی اللہ عنہ ءِ کماشی ء حبشہ ءِ بادشاہ ءِ دربار ء آرگ بوت انت ۔
 	’’ محمد الرسول اللہ ﷺ ‘‘ ءِ مکتبی ، یکّیں اللہ ءِ دیما سرجہل کنٗوک اتک انت ءُ گوں آیگ ءِ شرط ء دگہ ہچ شرط ءُ ادبے ءِ خیال اِش نداشت ءُ گوں سلام ءِ گشگ ء بادشاہ ءِ دیم پہ دیما نشت انت، حبشہ ءِ بادشاہ حضرت عیسی علیہ السلام ءِ شریعت ءُ سنّت ءِ سرا اٗوشتٗوکیں بادشاہے ات ءُ وتی دین ءِ مزنیں عالمے ہم است ات ، اے درامدیں مردمانی اے پیمیں مکّا مکّ ءُ مان میارگی گامگیج ء آئیء ھبکّہ کت ، پمیشا جست ئےِ کت انت کہ شما چیا منی دیما جہل نہ بوت اِت ءُ منا پہ ادب سجدہ نہ کت ؟ گلّ ءِ کماش حضرت جعفررضی اللہ عنہ ء پسّہ دات کہ ما بید اللہ ءِ ذات ء دگہ کس ء سجدہ نہ کنیں ، بادشاہ ء جست کت کہ شما نصرانی دین ءُ بت پرستی ء ابید دگہ چونیں دینے گچین کتگ ؟حضرت جعفر پسّہ دات ’’ واجہ اولء ما نزا نتکار بوتگیں ، مابتانی دیما سرشکون بوتگیں ، مئے ورد ءُ روزی ڈونڈ بوتگ انت ، ہمک دابیں گندگیں کار مئے عادت بوتگ ءُ ما وت براتی ءُ سیادبندی ءِ سندٗوک بوتگیں ، ءُ ما ہمراہ ءُ ھسماہگ ءِ خیال ءُ پرواہ نہ داشتگ ءُ مئے نزٗوریں مردم زٗوراورانی روزی بوتگ انت ، مئے وہد ءُ روچ ہمے وڑا گوزگ ء اتنت کہ اللہ تعالی ء مئے سرا کرم ءُ مہربانی کت ءُ چہ مئے چاگرد ءِ تہا وتی رسول دیم دات ، آ رسول انچیں مردمے کہ آئیءِ حسب ءُ نسب ، آئیءِ امانتداری ءُ پاکدامنی ءُ پاکیزگی چہ اول روچ ء مئے توامیں دمگ ءِ راجانی تہا بے درورانت ، آئی ء مارا یکّیں اللہ ءِ بندگی ءُ عبادت ءِ گورا توارجت ، آئی ء گشت اللہ وتی توامیں جہان سازی ءُ جہانداری ءُ جہان جلّی چہ ازل تاں ابد ایوک اِنت ءُ ہچ کار ء ہچ بر ہچ پیمیں مدت کنٗو ک ءُ شریکے نیست ئےِ ءُ نہ بیت ئےِ ، بتانی سرا شکون مہ بیں ، راستگشی ، سیالداری ءُ ھمساہگانی حق ءُ باوستانی خیالداری ء بہ کنیں ، آ مارا چہ وت ماں وتی کُشت ءُ کٗوش ، ءُ دروغ ءُ سیوگ ءِ مال ءِ ورگ ء منیہ کنت ، آ مارا نماز ءُ رٗوچگ ءُ حج ءُ زکاۃ ءِ حکم ء دنت ، ما ہما رسول ءِ سرا ایمان آؤرتگ ءُ آئیءِ رندگیری ء کنگاایں‘‘ پدا حضرت جعفر رضی اللہ عنہ ء سورہ مریم ءِ اولی لہتے آیت تلاوت کت ، گوں اے آیتانی اِشکنگ ء بادشاہ ءِ ارس رِچان بنت ءُ آئی ءِ ہوری ء توامیں درباریانی چمّاں ارس ایردنت ، ہمااندازہ کہ بادشاہ ءِ ریش چہ ارساں تر بیت انت ۔
بادشاہ ءِ حال چے بوت 
 	قریش ءِ قاصد گوں اے ندارہ ءِ گندگ ء حیران بوت انت آیاں وتی دیما تہاری دیست ، آیاں خیال کتگ ات کہ بادشاہ اے مردماں آیانی دست ء دنت ءُ آ پدا اِشاں کارانت ءُ مکّہءِ کٗوہ ءُ ریکانی سرا وتی ظلم ءُ زٗورانی نشانگ کن انت ، بلئے اِدا اے واہگانی منزل چہ واجہانی دیما گار بوت بادشاہ چہ اے آیتانی اِشکنگ ء بازاثرمند بوت ، توامیں دیوان ء وتی اثرمندی درشان کت ، مشرکانی گماشتہ ءُ سفیر پہ وتا درایگی راہے نہ گندگا اِتنت ، حبشہ ءِ بادشاہ ء جار جت کہ اے مردم اے ملک ءِ شہر ءُ بازار ءُ کوچگ ءُ کوہستگ ء آزات انت ،ہرکجا آیانی دل ءِ تب انت بہ گردانت بہ نندانت ءُ اللہ ءِ عبادت ء بہ کن انت ءُ اللہ ءِ دین ء مئے ملک ءِ مردمان ء ہیل بدیئنت ، نوں نجاشی ( حبشہ ءِ بادشاہ ) دیم گوں مشرکانی کاسداں ترّینت ءُ گشت ئےِ : چہ کجام راہے کہ اتکگ اِت ہما راہ ء برواِت اے مردماں من ہچ پیمء شمارا نہ دیاں شما مال ءُ سوغات ءُ ٹیکی یے کہ آؤرتگ بزوراِت اش ءُ زوت چہ مئے ملک ء درااِت ، اے دوئیں مردم پہ بژن ءُ پریشانی ءُ پرشتگیں دلے چہ حبشہ ء پہ وتی ملک ء شت انت۔
حضرت عمر شکاربوت 
 	پہ سک سری ءُ مڑاداری ءُ پہ وتی نام ءُ توار ء ہمک دابیں بیہارانی دیما اٗوشتگ ہریک قریشی پیرءُ ورناہیں مردمے ءِ نشانی ات ، ’’ بلئے مکّہ ءِ کرءُ کش ء دومردم انچین اِتنت کہ اِشانی چوڑ چہ ہرکس ء برزترات‘‘ (۱) عمروبن ھشام ، (۲) عمربن خطاب ، اے دوئیں مردم ہرکسی گورا بوتین انت آئی ءِ سنگ گران بوت ، رسول اللہ ﷺ ءِ ہمراہانی تہا شرفداریں مڑادارانی حساب روچ پہ روچ گیش بوان ات ، بلئے یک انچیں مردمے ءِ جاہ ہٗورک ات کہ آ قریش ءِ توامیں صفت ءُ ستاکرزیں بودانی تہا سرمچاری بستارے ہم بداریت ، چہ محمد الرسول اللہ ﷺ ء شرتر کئے مردم پجّاہ کاریت واجہ ﷺ ء وتی رب ءِ دربار ء دست چست کت انت یک محکمیں مدتے لوٹ اِت ئےِ ’’ أللہم أیّد الاسلام بعمر الخطّاب خاصۃ ‘‘ یا اللہ خاص عمر ءِ مسلمان بوھگ ء اسلام ء مدت کن ‘‘ رسول اللہ ﷺ ءِ لوٹ توام بوت ، اللہ تعالی ء وتی رسول ء را یک گچینی ٹیکی یے دات ، عمر مسلمان بوت ۔
	 عمر ءِ اسلام ءِ قصہ ءُ داسپان انسان ء حیران کنت ، چہ لوگ ء دراتک انچش برانز گپتگ ات کہ مروچی گوں محمد ﷺ ء یکّے کنت ، ھو یک کارے کت ئےِ بلئے انچیں کہ آئی نیتی نہ کتگ ات ،حضرت عمررضی اللہ عنہ ءِ اسلام قبول کنگ ء رسول اللہ ﷺ ء ’’ اللہ اکبر ‘‘ ءِ گوانک جت ، 
 	چوناہی ء روایتاں اے گپ ہم است انت کہ رسول اللہ ﷺ ء عمربن ھشام ءُ عمربن الخطاب دوئینانی بابت ء دعالوٹتگ ات ، ءُ اے دعا ہم لوٹتگ ات کہ چہ اے دوئیناں کجام کہ تئی درگاہ ء شرفدار ترانت آئیء اسلام ء بیار گڑا اے دعا پہ عمربن الخطاب قبول بوت ۔
عمر ءِ اسلام ء رند 
 	محمد الرسول اللہ ﷺ ، الصادق ، الامین ، نوں وتی رسالت ءُ پیغمبری ءِ ششمی سال ء ات، بزاں اے وہداں واجہ ﷺ ءِ خداپرستی ءُ توحید ءِ توار ہرجاہ شنگ ءُ تالان ات ، بلئے انگت سرظاہر ء ہرکس ءُ ناکس ء اسلام ءِ گورا توارکنگ ترسناکیں گامگیجے ات ، وہدیکہ عمر مسلمان بوت ، اے ترس چہ مردمانی دل ء دراتک ءُ عمر ءِ مسلمان بوھگ ء رند مسلماناں بیت اللہ ءِ پیشدر ء نما ز وانگ ءُ عبادت بندات کت ۔
 شِعبِ ابوطالب ءِ جیڑہ ءُ جاور
	 گوں حضرت عمررضی اللہ عنہ ءِ مسلمان بوھگ ء مسلمانانی زٗور گیشتر بوت ءُ کافرانی توان ءِ تہا کمّی اتک بلئے کافرانی کنّت ءُ پریشانی گیشتربوت انت ، قریش ءِ مشرک ہمے خیال ء اِتنت کہ روچے نہ روچے اے توار بند بیت ءُ اے گپ ہمدا ہلاس بیت ، بلئے زمین ءِ سربر ءِ جاور اے پیم نہ ات اِدا روچ پہ روچ مسلمانانی حساب ودّان ءُ گیش بوان ات ءُ شرشرّیں نامی ءُ تواری مردم اسلام ء زوران اِتنت ، ابوبکر پیسر ء پہ گچین راج ءِ مڑاداریں میر ءُ کماش اسلام ء برتگ اتنت ، عمر گوں وتی مسلمان بوھگ ء اے تلیں دیوال ء را زٗوراکیں تیلانکے دات ، نوں پہ قریش ء دگہ راہے نیست ات بید اشیء کہ گوں عبدالمطلب ءِ کٹم ء دو ٹِکّیں گپ بہ جنیں یا کہ آ محمد ﷺ ء مئے دست ء بدیئنت کہ ما وتی دست ء زور ء آئیء بداریں ، تُری نوبت پہ محمد ﷺ ءِ کُشگ ء ہم سربہ بیت پرواہ نیست ، اگاں عبدالمطلب ءِ کٹم پہ اے گپ ء تپاک مہ بیت گڑا گوں آیاں سیادبندی سندگ بہ بیت ، ءُ گوں آہاں ہچ پیمیں دئے ءُ گر ءُ گند ءُ گُدار ءُ سانگ ءُ سہتی ءِ ہوری ءُ ہمراہداری مہ بیت ، نہ آیاں سانگ دیئگ بہ بیت نہ چہ آیاں سانگ زورگ بہ بیت ، ہمے دانکانی ہوریں یک قولنامہے قریش ءِ توامیں ٹکّانی دست خط ء نبشتہ ءُ تیار کنگ بوت ءُ بیت اللہ ء لونجان کنگ بوت ۔
 	راج ءِ بے مہری ءُ برات سندی ءِ سبب ء واجہ وت وتی کہول ءُ ناکو ابوطالب ءُ ایدگہ صحابیاں چہ مکّہ مکرّمہ ء دراتک انت ءُ کمّے دور یک جاہے ہنکین اِش گپت کہ آ جاہ ءِ نام رندا ’’شعب ابوطالب‘‘ (ابوطالب ءِ شیپ) نام کپت ، قریش ء چہ مکّہ ءِ شہر ءُ بازار ء در ابوطالب ءُ آئی ھمساہگان ء آسودگ ء نیئشت ، آیان ء وردن ءُ توشگ دیئگءِ کس ء اجازت نیست ات ، ادا مردم روچ پہ روچ تنگ تربوان بوت انت ، توشگ ءُ تمنج ھلاس بوت انت مردم پہ درچکی تاک ءُ روتگ زندگ اتنت ہمے جاور تاں سئے سال ء دراج کشّ بوت ۔
قولنامہ ءِ سرا چے گوست 
	 گوں رسول اللہ ﷺ ءِ ہمراہی ء آئیءِ کہول ءُ مردمانی اے پیمیں بے غرضی ءُ پریشانی ء بازیں قریشی سیادے دلپدرد کتگ ات ، آ مسلمان نہ اِتنت بلئے آیان ء اے گپ ء توراِت کہ آیانی راج ءِ شرفداریں مردمانی سرا چے گوزگ ء انت ،چہ غیب ء اے فیصلہ ءِ پرشگ ءِ وہد ہم نزیک ات ، یک شپے ’’ دارواریں کرماں ‘‘ اے قولنامہ وارت ءُ ھلاس کت جاہے کہ لفظ اللہ است ات آ جاہ وتی دروشم ء برجاہ ات ، ایدگہ توامیں گپ کرماں وارت ءُ گارکت انت ، وحی ءِ ذریعہ ء رسول اللہ ﷺ ء حال دیئگ بوت واجہ ﷺ ء وتی ناکو ءُ مردم حال داتنت ، اِشاں قاصدے دیم دات کہ حالے بیاریت ، قاصد ء اتک ءُ گُشت کہ قولنامہ گارانت ءُ مردم ہم برانز گپتگ انت ءُ راج ءِ واہگ انت کہ براسداری ءِ پرشتگیں زمزیل پدا اڈ کنگ بہ بیت ، گڑا رسول اللہ ﷺ وت ءُ ہمراہاں چہ شعب ابوطالب ء لڈّ اِت ءُ دوبارہ مکّہ ءِ شہر ءُ وتی ملک ءُ ہنکین ء اتک ءُ جہمنند بوت انت ۔
ابوطالب ءُ بی بی خدیجہ رضی اللہ عنہا ءِ بیرانی 
 	یک گورے کافرانی ہمک روچی پریشان کنگ ءُ ہمک دابیں جیڑہ ءُ جنجال دیما آرگ واجہ ﷺ ء پریشان کنگ ءِ ہچ پیمیں وار موہے چہ دست ء نہ دیئگ وتی جاہ برجاہ ات کہ ہمے تڑب ء واجہ ﷺ ءِ سرا پد ماں پدا دو دگہ بلاہیں چکّاس اتک انت ۔
 ابوطالب راج ءِ تہا منّتگیں کماش ءُ دراج دستیں واجکارے ات ، ہرحالت آئیءِ احترام کنگ بوت ءُ آئیءِ گپ ہم گوشدارگ بوت ،بلّے کہ گوں رسول اللہ ﷺ ءِ ہمراہداری ءُ کش ء اٗوشتگ ء ابوطالب ہم قوم ءِ تہا پہ نادوستیں چمّے چارگ بوت بلئے پدا ہم آئیءِ وزن ءُ آئیءِ بستار وتی جاہ ء برجاہ ات نبوّت ءِ دہمی سال ء ماں شوال ءِ ماہ ء ابوطالب ء واجہ ﷺ یلہ دات ءُ پہ وتی آخرت ءِ ہنکین ء سربوت ، واجہ ﷺ باز ملور بوت ، ءُ واجہ ﷺ ءِ ملوری ءِ سبب دو اِتنت اولی ءُ مستریں ملوری اے گپ ات کہ ہمے ابوطالب کہ یک عمرے واجہ ﷺ ءِ پلّہ مرزی ء شپ ءُ روچ پہ مڑا اٗوشتاتگ ات اسلام ءِ کلمہ آئی نصیب ء نہ بوت ، مروچی کہ مرگ ء ات انچیں حالے ء چہ دنیاء روگ ء ات کہ آخرت ءِ دائمی نعمت ء ابدی بے بہرات ، واجہ ﷺ ء باز جہد کت بلئے نصیب ءِ گپے ، دومی گپ ایش ات ابوطالب پہ واجہ ﷺ ءُ آئی ءِ توامیں ہمراہاں پلّہ مرزی کتگ ات ءُ نوں کہ ابوطالب و فات بوت مسلمانانی بلاہیں مدت کنوکے چہ آیاں سست ۔
 	انسان سرظاہر ء چاریت ءُ اللہ تعالی ءِ شان ءُ مہربانی ءِ وتی خاصیں دروشمے،اللہ تعالی ہماذات انت کہ سبب ہمائی ءِ جوڑ کتگین انت ءُ آ ئیءِ کار پہ سبب بنت ءُ بے سبب ہم بنت ، بزاں اللہ تعالی ءِ فیصلہ ہمائیءِ وتی مرضی ء بنت ، زانا اللہ تعالی وتی رسول ءُ آئی ءِ ہمراہان ءُ ہمے پیمء قریش ءِ مشرکان اے پیشدارگ لوٹیت کہ ابوطالب ءُ ایدگہ مردم درہ سبب انت ، سبب ساز ءِ مرضی کہ وتی کارء چوں دیما بہ بارت ، ابوطالب وفات بوت واجہ ﷺ باز پدرد بوت بلئے واجہ ﷺ ء وتی راہ ءُ وتی منزل ءُ جہد یلہ ندات انت ءُ آئیءِ توکل ءُ ہمّت ءِ تہا ہچ کمّی نیاتک ہمے حالت ءِ تہا دیر نہ گوست کہ بی بی خدیجہ رضی اللہ عنہا ہم بیران بوت ، بی بی خدیجہ ہماکس کہ اولی مسلمان ات ، اولی ہمراہ ات ، وتی جان ءُ مال وتی توامیں کمال ءُ بودان ء پہ رسول اللہ ﷺ ء ندر کتگ ات ، رسول اللہ ﷺ ء اے سال ’’ غمانی سال (عام الحزن) گُشت چیا کہ رسول اللہ ﷺ پہ توامیں جہان ءِ توامیں مردماں تاقیامت اللہ ءِ رسول انت چہ وتی راج ء اللہ ءِ گورا آیگ ءِ توار گٗوشدارگ ءُ منّگ ءِ بدل ء راج پہ جنگ ء پاداتک اے یک غمے ات چیاکہ ہرکس کہ رسول اللہ ﷺ ء اللہ ءِ آخری رسول ءِ بستار ء مہ منّیت چہ آخرت ءِ تنوباں پہ آئیء ہچ چیز نیست ءُ رسول ﷺ ءِ اے بابت ء پہ ہریک مردمے ء غمگین ات ءُ اے کوہیں غم وتی جاہ ء است انت کہ واجہ ﷺ ءِ ناکو بے کلمہ ء بیران بوت ، ءُ ’’ دیر نہ گوست ہمک غماں پہ غمواری سبک کنوکیں غموار بی بی خدیجہ ہم واجہ ﷺ ءِ دست ء پچ گرگ بوت ‘‘ ۔
واجہ ﷺ ءِ طائف ءِ نیمگء سفر
	عرض بوت کہ رسول اللہ ﷺ توامیں جہان ءِ توامیں انسانانی واستہ اللہ تعالی ءِ دائمی ءُ ابدی رسول انت ، واجہ ﷺ ء را اے گپ ءِ سئی کنگ ءِ ہوری ء اے مارشت دیئگ بوت ’’ حریص علیکم ‘‘ پہ شما اِنسانانی اسلام آرگ ء واجہ ﷺ ءِ حرص باز انت ، پہ ہمے امیت ءُ نیت ء کہ طائف ءِ مردم ہم اللہ ءِ بندہ ءُ مخلوق انت ءُ آیان ء ہم آخرت ءِ آبادی ءُ بربادی ءِ جیڑہ درپیش انت اے وہدی کہ مکّہ ءِ مردم روچ پہ روچ گوں نوکیں تہروز ءُ ماں میاری ء گوں من جیڑہ کنگ ء انت ، من اے کلہ ء طائف ءِ مردماں سر بہ کناں بلکیں اللہ تعالی ء آسانی یے پیدا کت ءُ اسلام ء میدانے رسیت ءُ مسلمانان ء باسک ءُ بازوے دست کپیت ، طائف چہ مکّہ مکرّمہ ء باز دور نہ انت ۔
 	طائف بنی ثقیف ءِ ڈیھ ءُ ملک انت ، زرنگ ءُ وژنودیں ٹکّے کہ وش ہوائیں ملکے ء نشتگ انت اے شہر ءُ دمگ ء سئے نامی ئیں سردار است ات، عبدیالیل ، مسعود ءُ حبیب ، اے سئے ایں مردم ثقیف ءُ طائف ءِ راج ءِ کماش ءُ سرداراِتنت ءُ راج ءِ راہ ھمیشانی دست ء ات ، رسول اللہ ﷺ ء اے ہم دیستگ ات کہ اے اگاں اسلام قبول بہ کن انت توامیں ثقیف اسلام ءِ قبول کنگ ء دیر نہ کنت ۔
 	 واجہ ﷺ زید بن حارثہ رضی اللہ عنہ ء زوریت ءُ طائف ء کئیت ، واجہ ﷺ ء گوں سئے ایں سرداراں گند ءُ نند کت وتی آیگ ءِ مقصد بیان کت ءُ آیان ء شریعت ءُ وحی الہی ءُ اسلام ءِ گپ جت انت ءُ دعوت دات انت ۔
 	عرب پہ مڑاداری ءُ مہمان جلّی وتی مٹ وت ات ءُ انگت وتی مٹ وت انت ، بلئے طائف ءِ اے نامی ئیں سئے ایں سردار ءُ کماش چہ لگوراں لگورتر بوت انت ، نان ءُ آپ ءُ گور ءُ پہاز وتی جاہ ء پہ عزتی ءُ بے احترامی دپ کپت انت ءُ گوں واجہ ﷺ ء بے اندازہ ناشریں گامگیج اِش زُرت ، ءُ واجہ ﷺ ءِ توحید ءِ کلہ ءِ پہ ترندی ءُ ماں میاری جواب دات ، یکّےء گشت : اللہ ء پہ کعبہ ءِ پردگ ءِ دِرّگ ء ترا نبی کتگ ءُ دیم داتگ ؟ ، ءُ دومیء گشت : اے بلاہیں ملک ءُ دمگاں اللہ ء بید تو دگہ کسے نہ رست کہ آئیء ترا رسول کت ءُ دیم دات ، سیمی ء گُشت : من گوں تو ہچ گپ نہ جناں نہ ترا منّاں ءُ نہ ترا انکار کناں چیا کہ اگاں انچش کہ تئی گشگ انت اگاں تو اللہ ءِ رسول ئے تئی نہ منّگ ءِ آسر تباہی انت ، ءُ اگاں تو اللہ ءِ رسول نہ ئے گڑا تو اینکس نہ کرزئے کہ من گوں تو گپ بہ جناں ۔
 	واجہ ﷺ وہدے چہ طائفیانی اے گامگیج ء دلسرد ءُ دل ایکم بوت پرترّاِت ، طائفی کماشاں پرترّگ ءِ وہدا وتی میتگ ءِ چکّان ء پرمات کہ محمد ﷺ ء سنگ ریچ کنان کن اِ ت ءُ چہ وتی شہر ء بہ گلّین اِت ، ءُ تاں دور بہ تاچین اِت ءُ چہ شہر ءِ حد ءُ سیماں دور رند ءِ بہ بئیت تانکہ دگہ برے مئے ملک ءُ ہلک ءُ میتگاں آیگ ءِ واہگ آئیءِ دل ء پاد مئیت ، بچک ءُ چوری سنگ جنان ءُ زا ہ ءُ بد کنان انت ءُ محمد ﷺ وت ءُ وتی کسترپاد زیدبن حارثہء پرترّگ ء ھون ءُ ھون ریچ انت ، سر ءُ گردن ءُ پشت ءُ پاد توامیں جسم ٹپّی انت ، زید بن حارثہ برے وتارا واجہ ﷺ ءِ راستیں گورا داریت ، برے چپّیں گورا تانکہ سنگانی زور ء بگیرت ، بلئے بچک ءُ چوری باز انت ءُ زید یکّے ،وہدیکہ چہ طائف ءِ سیمسرء دور بوت انت ، ژند ءُ پند ءُ تنّ ءُ گژن ءُ دل پروشیں جاور ء چارگورا بیڑ کتگ اتنت ، درچکے ءِ ساہگ ءِ چیرء واجہ ﷺ نشت ، دیر نہ گوست جبرئیل حاضر بوت دگہ فریشتگے ہم ہمراہ ات ، یارسول اللہ : علیم ءُ خبیر یں رب ء توامیں ندارہ دیست ، نوں طائف ءِ نسیب تئی دست ء انت ، مارا چہ اللہ تعالی ءِ گورا حکم انت کہ چہ تو جست بہ کنیں اگاں تئی واہگ بہ بیت طائف ء دوئیں کوہانی درمیان ء شیرچ ءُ پیرچ بہ کنیں ، تانکہ چہ آیاں کسے پشت مہ کپیت ءُ دگہ برے گوں تو دگہ بے ادبی یے مہ کنت ، واجہ ﷺ ء را رحمت ءِ مارشت ء وار نہ دات ، فرمانے کت : ہچبر اِنّا ں، مروچی ناں، باندات ، بلّے کہ اِشانی جنداں کسے منی راہ ء نئیت اشانی چکّے ، نماسگے کسے کئیت من چہ وتی رب ءِ رحمتاں پہ اے راج ء گہتری ءِ واہگ ءُ دعا لوٹوک اٗوں ۔
طفیل بن عمرو الدوسی ءِ اسلام ءِ شرف حاصل کنگ 
 	چہ ڈیھ ءُ دمگ ءِ نامی ئیں ٹکّاں ’’الدوس ‘‘ دگہ یک مزن نام ءُ مڑاداریں عربی ٹکے ات ، اِشانی سردار ’’طفیل بن عمروالدوسی ‘‘ چہ وتی شرف ءُ مڑاداری ء وتی راج ءِ سردار ءُ کماش ات ، ءُ راج ءِ تہا آئیءِ گپ پہ سلک ءُ سامان گوشدارگ بوت ہمے تنگ ءُ ترشپ ءُ پریشانیں روچانی تہا اے واجہ وت ءُ وتی ہمراہاں اتک ءُ رسول اللہ ﷺ ءِ خدمت ء ثانی بوت ءُ اسلام قبول کت ، ءُ عرضے کت یا رسول اللہ منی راج منی گپ ء گوشداریت ءُ منی ہمک کار ءُ ہمک راہء ہمراہداری کنت ، تو دعا کن کہ اللہ تعالی منء یک خاصیں نشانی یے بہ دنت تانکہ من برواں ءُ وتی راج ء اسلام ءِ دعوت ء بدیاں ءُ آ منی گپ ء بزورانت، رسول اللہ ﷺ ء دعاکت : اللہم اجعل لہ آیۃ ،، یا اللہ طفیل ء یک نشانی یے عطابکن ، اللہ تعالی ء آئی ءِ دیم ءُ چہرہ ءِ تہا انچیں تپناکی ءُ روشنائی یے ایر کت کہ ہرکس ءُ ناکس ء مرت ۔
 حضرت طفیل بن عمروالدوسی وتی راج ءِ گورا پرترّاِت ءُ آیان ء اللہ ءُ اللہ ءِ رسول ءِ گپ ءُ حکم ءُ خبراں گشاں بوت ، راج ءِ مسترات ، مزنیں نام ءُ توار ءُ بود ءُ کمالے ءِ واہندات ، راج آئی ءِ دیما نہ اٗوشتات ، یکپارگی ء مردماں اسلام قبول نہ کت بلئے لہتے شرّیں مردماں گوں آئیءِ اولی توار ء اسلام ءِ دولت زرت ءُ مسلمان بوت انت ، اے بزرگواریں کماش ء چہ وتی اسلام قبول کتگیں سیاداں یک رُمبے زرت ءُ یک برے پدا رسول اللہ ﷺ ءِ خدمت ء حاضری دات ءُ یک برے پدا چہ رسول اللہ ﷺ ء دعا زُرت ءُ وتی راج ءِ تہاشت ، گڑا جہدانی یکشلہ برجاہی ءِ سبب ء اے راج ء اسلام قبول کناں کت ءُ خیبر ءِ جنگ ءُ کٹ ءِ وہداں اے واجہ وت ءُ وتی راج ءِ ہوری ء مدینہ منورہ ء اتک ءُ ہٗور بوت ۔
معراج ءِ قصہ 
 	قریش ءِ مشرک ءُ مکّہ ءِ بت پرستانی کینگ ءُ کنّت روچ پہ روچ کوٗر بوان ءُ گیش بوان ات، نوں حبر تاں آجاہ ء سر ات کہ رسول اللہ ﷺ ءِ ہچ گپے آیان ء منّگی ءُ باورکنگی نہ ات، ہمے مان نیارگ ءُ کنّتی جاورانی تہا اللہ تعالی ء وتی رسول ء را دگہ یک انچیں حالتے ءُ بستارے دات ءُ پیش داشت کہ اے گپ پہ مکہ ءِ مشرکاں تژن ءُ ایرجنگ ءِ نوکیں درے پچ کنگ ء ات ، اللہ تعالی ء وتی رسول آسماناں برت ، معراج ءِ واقعہ پیش اتک ، بزاں رسول اللہ ﷺ آسماناں سرگیجگ بوت ءُ کائنات ءِ پراہی ءُ پہنات ءُ تہرتہریں رنگ ءُ ڈنگ واجہ ﷺ ء را پیشدارگ بوت انت ، واجہ ﷺ ء جنت ءُ جہنم ہم پیشدارگ بوت انت ۔
 ہمے روچاں معراج ءِ واقعہ پیش اتک کہ یک گورے مکّہ ءِ مشرک ءُ قریش واجہ ﷺ ءِ آزار ءُ اذیت ء پت کشتگی گامگیجء روگا اِتنت ، ءُ واجہ ﷺ ء بلاہیں پندے ءُ راہے برّ اِت ءُ طائف ء شت ءُ اود ءِ مڑا داریں ثقیفیان ء اسلام ءِ گورا توار پرجت ءُ آیاں چہ واجہ ﷺ ءِ ضد ءُ نفرت ء وتی مڑاداری گوں حاکاں لیڑو کت ،اے توامیں پریشانی ءُ دکّہ ءُ تیلانکانی شمٗوشگ ہم آسان بوت چیا کہ اگاں انساناں مروچی اے گامگیج زُرت ، باندات آیانی گامگیج ءُ ارادہ بدل بنت ، عزت ہماانت کہ اللہ کسے ء بہ د نت ئےِ، اللہ تعالی ء وتی رسول پیشداشت کہ تو اینچو نہ کپتگ ئے کہ کافر ءُ مشرکانی خیال انت ، تو نوں وتی اندازہ ء بزان ۔
 معراج پہ اے حاطر اات کہ اللہ وتی رسول ء جہان ءِ توامیں راز ءُ رہبنداں پیش بداریت ءُ رسول ﷺ ءِ دیما اللہ رب العزت ءِ توانمندی ءُ آئیءِ مہربانی ءُ آئیءِ قدرتانی ندارہ ء بہ گندیت ، ’’ لِنُریہ من آیٰتنا ،،،،، تانکہ ما آئیء پیش بداریں وتی نشانیاں ‘‘ بزاں وتی توانمندی ءُ مہربانی ءُ جہان جلّی ءُ زٗوراکی ءُ ایٗوک ء وت واہندی ء وتی رسول ء پیش بداراں ، ءُ آ وتی اُمیتان آں ہمے چیزاں ہیل بہ دنت ءُ آیان ء سرءُ سوج بہ کنت ءُ انسان زند ءِ مقصد ءِ زانگ ء سوبین بہ بنت ، ادا رسول اللہ ﷺ تاں ہما جاہ ء شت کہ بید آئیء دگہ کسے ہچبر نہ شتگ ۔
 	یک شپے رسول اللہ ﷺ حضرت ام ھانی رضی اللہ عنہا ءِ لوگ ء وپتگ ات ، واجہ دل رُھیزگ ات کہ لوگ ءِ سربان تل بوت ، جبرئیل علیہ السلام وت ءُ دگہ فریشتگے ء ایر کپت انت واجہ ﷺ ء زورانت ءُ بیت اللہ ء برانت ، حطیم ء واجہ ﷺ پدا آرام کنت ءُ واب روت ، دیر نہ گوست کہ حضرت جبریل ءُ میکائیل علیہما السلام اتک انت واجہ ﷺ اِش چہ واب ء پاد کت ءُ وتی ہمراہی ء زمزم ءِ چمّگ ءِ سرا برت ، سور ءِ مزنیں تالے کہ چہ علم ءُ دانائی ء پرّ ات گوں وتا آورت ، زمزم ءِ آپسر ء واجہ ﷺ ءِ مبارکیں سینگ ءُ دلبند تل دات ءُ واجہ ﷺ ءِ مبارکیں دل در کت ءُ تل جت پہ آپ زمزم ء ششت ءُ چہ علم ءُ دانائی ء پرّ کت ءُ پدا وتی جاہ ءِ سرا ایر کت، ءُ نوں اِسپیتیں براقے آؤرت ( جنتی اولاکے کہ چہ کاتر ء کستر ءُ چہ حر ء مسترات ) ، اے ہمے اندازہ تیزات کہ اشیءِ چم ءِ دید ءُ گامانی تیز ی یک جاہ کپت انت ، جبریل ءُ میکائیل گوں واجہ ﷺ ء ہمراہ بوان ءُ دیم پہ مسجد اقصی ء راہ گپت انت ۔
 ہمے سفر ء واجہ ﷺ ء انچیں شہرے ءُ ملکے پیشدارگ بوت کہ اٗودا مچ سک بازات ، واجہ ﷺ ء گشگ بوت کہ چہ وتی سواری ء ایرکپ ءُ اے شہر ء دورکعت نماز بوان ، واجہ ﷺ ء انچش کت ، حضرت جبرئیل علیہ السلام ء چہ واجہ ﷺ ء جست کت کہ تو زانئے کہ تو کجا نماز وانگ ء ئے ، واجہ ﷺ ء فرمان کت کہ اِنّاں، ’’جبریلء عرض کت اے ملک یثرب انت‘‘ یک روچے تودرانڈیھ بئے ءُ ہمے ملک ء کائے ، چہ ادا روان بوت ءُ دگہ یک ملکے ء کہ سربوت انت جبریل علیہ السلامء عرض کت کہ نوں تو سینا ءِ کور ء ئے ، ہمدا واجہ ﷺ ء دورکعت نماز وانگ ءِ گشیت ، پدا جبرئیل واجہ ﷺ ء عرض کنت کہ اے ہما درچک انت کہ موسی علیہ السلام ءِ گوماہمے درچک ءِ بنء اللہ رب العزت ء گپ ءُ تران کتگ ، رسول اللہ ﷺ چہ ادا کہ سرگپت دگہ یک ملکے ء جبرئیل علیہ السلام ء دارگ ءُ نماز وانگ ءِ عرض کت ، نماز وانگ ء رند واجہ ﷺ ء عرض کنگ بوت کہ اے مدین انت ، شعیب علیہ السلام ءِ ڈیھ ءُ ملک ، ہمے پیمء دیما روان ءُ سیل ءُ ندارہ کنان ءُ رب ءِ پراہ ءُ شاہگانیں زمین ءُ آئیءِ زید ءُ کہچر ءُ کٗوہء کوراں ءُ تلّ ءُ کوچگان گوازینان ءُ یک جاہے پدا جبریل جلّگ ءُ نماز وانگ ءِ دستبندی کنت ، نمازوانگء رند جبریل علیہ السلام ء واجہ ﷺ ءِ خدمت ء عرض کت : اے جاہ سیدناعیسیٰ علیہ السلام ءِ پیدائش ءِ جاہ ’’ بیت اللحم ‘‘ انت ہمے پیمء واجہ ﷺ بیت المقدس ء سربوت ءُ چہ وتی اٗولاک ء ایرکپت 
نبیانی پیشونک 
 	وہدے کہ واجہ ﷺ مسجد اقصی ء سر بوت واجہ ﷺ ء دورکعت مسجد ءِ شکرانہ ونت ، اللہ تعالی ءِ حکم ء پیسر ء توامیں رسول ہمدا یکجاہ جم اِتنت ، جبریل علیہ السلام ء بانگے دات ، توامیں رسول ریزگ بوت انت ءُ ہمے چارگ ء اِتنت کہ باریں کئے دیمء بیت ءُ نماز ءِ امام بیت ، جبرئیل علیہ السلام ء واجہ ﷺ ءِ دست گپت ءُ دیما کت ۔
 نماز ء رند واجہ ﷺ ءِ دیمء سئے پرّیں کدّہ (قدح) ایر کنگ بیت ، یکّے چہ آپ ءُ یکّے چہ شراب ءُ دگہ یکّے چہ شیر ء سرریچ ات ، واجہ ﷺ ء پہ ہما درپ ء دست شہارت کہ چہ شیر ء پرّات ، واجہ ء شیر نوش جان فرمائینت انت ، جبریل علیہ السلام ء عرض کت ، واجہ تو ’’ دین ابرم ‘‘ بزاں آسانیں دین درچِتگ ، اگاں تو شراب بوارتیں تئی امت تیوگ ء چہ راہء رد بوت انت ، ءُ اگاں تو آپ بوارتین تئی اُمت آپ ءِ تہا بُڈّاِت ۔
چہ مسجد الاقصیٰء پہ ملأ أعلی ءِ سفر 
 	 اللہ رب العزت ءِ مقصد وتی رسول ءِ دیماجہان ءِ پراھگ ءُ دراجی ءُ آئیءِ راز ءُ آئیءِ تہا استیں بے حساب ءُ اندازہیں مخلوقانی پیشدارگ ات تا کہ پہ رسول ﷺ ء جہان ءِ بابت ء گپ جنگ ءُ اللہ ءِ قدرتانی ندارہ ءِ بیان کنگ ءُ اللہ ءِ تہنکائیں توانمندی ءِ بابت ء پہ دلیل ءُ عقل گپ جنگ آسان بہ بیت ، واجہ ﷺ پہ آسماناں برزء برگ بوت ، ءُ فریشتگانی رُمب ءُ گلّ واجہ ﷺ ءِ ہمراہ اتنت ، اولی آسمان ء سربوھگ ء واجہ ﷺ گوں سیدنا آدم ابوالبشر دچاربوت ،دومی آسمان ء حضرت عیسی ءُ حضرت یحیٰ علیہما السلام دُچار بوت انت ، سیمی آسمان ء حضرت یوسف ، ءُ چارمی ء حضرت اِدریس ، ءُ پنچمیء حضرت ھارون ، ءُ ششمی ء حضرت موسی ءُ ہفتمی آسمان ء حضرت ابراھیم علیہم السلام دچار بوت انت۔
سدرۃ المنتہیٰ 
	چہ اولی آسمان ءُ حضرت آدم علیہ السلام ءِ گندگ ء تاں ہفتمی آسمان ء حضرت ابراھیم علیہ السلام ءِ گندگ ء واجہ ﷺ ء گوں ہریک رسولے ء سلام ءُ حال ءُ احوال ھم کت ۔
 ءُ اللہ ءِ امر ء جبرئیل علیہ السلام ء واجہ ﷺ ء گشیت کہ ترا انگت دیما روگی انت ، چہ ہفتمی آسمان ء رند سدرۃ المنتہی انت ، اے ہما جاہ انت کہ چہ زمین ء ہمک حکم ءُ خبرے کہ پہ آسمان ء روت اولی برا ھمدا دارگ بیت ءُ رند ا برزا برگ بیت ،(پمیشکا اے جاگہء سِدرۃالمنتہی گشنت، سدرہ چوناہء کُنرءِ درچکء گشنت )یک برے پدا رسول اللہ ﷺ ء جبرئیل امین وتی اصلی رنگ ءُ ڈیل ءُ بالاد ءِ تہا دیست ، چو بزاں کہ اے نوں دومی برات کہ رسول اللہ ﷺ ء جبریل علیہ السلام آئیءِ وتی فریشتگی ڈیل ءُ بالاد ءِ تہا دیستگ ات ، سدرۃ المنتہی رسول اللہ ﷺ ء دیست کہ سدرۃ المنتہٰی نقش ءُ نگاریں فریشتگاں چپ ءُ چاگرد گپتگ ، واجہ ﷺ ء بیت المعمور ء نماز ونت ءُ پدا واجہ ﷺ پہ جنت ءِ ندارہ ء برگ بوت ، ءُ اے سفر ء ءُ جنت ء واجہ ﷺ ء ہماچیز پیشدارگ بوت انت کہ آ پیمیں چیز دنیا ءِ تہا ہچبر نہ بوتگ ءُ نہ بیت ، ہچبرء انسانے ء چشیں چیزانی گندگ ءُ آیانی بابت ء گپ ءُ تران نہ دیستگ ءُ نہ اِشکتگ ، چہ جنت ءِ ندارہ ءِ گندگ ء رند واجہ ﷺ ء جہنم پیشدارگ بیت ،ءُ جہنم ءِ تہا انچیں مردم ہم پیشدارگ بوت انت کہ آ چہ وتی ردکِردی ءُ بدکِردی ء دوزخی بوتگ اتنت ، پمیشکا واجہ ﷺ ء مدامی وتی درّیں پنتانی تہا اے گپ بیرہ داتگ ات کہ’’ حفت الجنّۃ بالمکارہ ، وحفت النار بالشھوٰت ‘‘ بزاں جنت نادلکشّیں گامگیجانی چیر ء چیر دیئگ بوتگ ءُ دوزخ دلکشّیں چیزانی چیر ء چیر دیئگ بوتگ ۔
صریف الاقلام 
	قلمانی نببیسگ ءِ وہد ءِ توار ’’صریف الاقلام‘‘ گشگ بیت، نوں جبریل علیہ السلام ء واجہ ﷺ ءِ دیما عرض کت کہ واجہ نوں تو ایوک ء برو، منی ’’ پادرو‘‘ ہمدا ہلاس انت، رسول اللہ ﷺ تاں ہما جاہ ء شت کہ اٗودا اللہ ءِ امر ءُ تقدیر ءِ کار ءُ فیصلہ دمان پہ دمان نبیسگ ءُ تالان کنگ بنت ، واجہ ﷺ ء فرمان کت کہ من قلمانی نبشتہ ءِ توار ہم اِشکت ، بزاں لوح محفوظ ہمدا انت ءُ فریشتگ قضا ءُ تقدیر ءِ امر ءُ حکماں نبشتہ کن انت ۔
چہ صریف الاقلام ء ہما کشتر
	رسول اللہ ﷺ اللہ تعالی ءِ امر ءُ مہربانی ء انگت دیما روان ات ، واجہ ﷺ ءِ آخری منزل انگت دیما ات ، تانکہ چہ تہرتہریں نورانی ستر ءُ پردگ ء پرگوزان بوت ءُ آخر ء ہما جاہ ء کہ اللہ تعالی ء پہ وتی رسول ءِ دیدار ءُ گندک ء گچین کتگ ات سر بوت ، ءُ جناب رسول اللہ ﷺ ء را اللہ تعالی ء چہ وتی ذات ء ہما اندازہ نزّیک کت کہ تیر کمان ءِ دوئیں لمبانی اندازہ ء ، ہمے جاہ ء کہ رسول اللہ ﷺ سر بوت اللہ رب العزت ءِ دیما پہ سجدہ ء کپت ، ہمے جاہ ء واجہ رسول اللہ ﷺ رب ءِ زیارت کت ءُ ہر گپے ءُ حکمے کہ اللہ تعالی ء گُشگی ات ، اللہ تعالی ء فرمان کت انت ءُ رسول اللہ ﷺ ء زرت انت ، ہمے جاہ ء ءُ ہمے برا اللہ تعالی ء وتی رسول ءِ اُمت ء را یک ابد مانیں ٹیکی یے دات ، انچیں ٹیکی یے کہ ہرانسان ءِ عزت ءُ سربلندی ءِ نشانی اِنت ، ہر کس اے جہان ء اتکگ اے جہان ءِ زند ءِ روچانی کٹ ءُ سوب ء نز آرگ ءِ واردنت ۔
 پنجاہ نماز بزاں پنجاہ بر وتی رب ءِ دیما آیگ ءُ لوٹگ ءُ عرض ءُ فریاد،سبحان اللہ ، اللہ تعالی ءِ حبر یکّے ، بلّے کہ نماز چہ پنجاہ ء پہ پنچ ء رست انت بلئے اجر ءُ ثواب پنجاہ نمازئیگ انت پمیشکا پنچ وہد نماز وانٗوک ہمک روچ پنجاہ نماز ءِ اجر کٹّیت ۔
 واجہ ﷺ اللہ ءِ امر ءُ مہربانی ء چہ رب ءِ رحمتاں نٗوکیں حکم ءُ ٹیکی زرت ءُ پرترّ اِت ءُ اول بیت المقدس ء ءُ پدا بیت الحرام ء اتک ءُ سربوت، انگت شپ وتی جاہ ء ات ، مسجد اقصی ءُ مسجد حرام ءِ درمیان ء راہ ءِ تہا سئے جاگہ واجہ ﷺ ء قریشی کاروان دیست انت ، واجہ ﷺ ء آیان ء سلام دات ، آیاں واجہ ﷺ ءِ توار اِشکت ءُ آوازاِش پجّاہ ہم آؤرت بلئے جنداِش نہ دیست ۔
معراج ءِ بابت ء سئی بوھگ ء رند قریش ءِ گامگیج
	شپوئی شپ واجہ ﷺ ءِ چہ مسجد حرام ء پہ مسجد اقصی ء روگءُ معراج ءِ سفرءِ پیشامد سہب ء واجہ ﷺ ء گوں وتی دل سدکیں دوستاں بیان فرمائینت ، صحابہ کرام ء واجہ ﷺ ءِ ایدگہ گپانی پیمء اے گپ ہم پہ دلجمی باورکت ءُ اے بابت ء ہرکس گوں وتی کس ءُ دوستان ءُ گوں وتی کش ءُ گور ءِ مردماں گپ جناں بوت انت ، ہمے گپ تالان بوان بوت ءُ دیر نہ گوست تاں مشرکانی کماش ءُ دیواناں سربوت ، آیاں ہرکس ء کچ و تی بود ءُ مارشت ء اے گپ ءِ سرا واجہ ﷺ ءِ تژن ءُ ریشہند بندات کت ، ہرکس کچ وتا وتی بہر ء تالان کنان ات ، لہتے پہ کوکار ءُ لہتے پہ تژن ءُ لہتے پہ ماں میاری ، تاں کہ گُشت اِش نٗوکیں شُگلی وارے دست کپتگ بیا اِت رویں واجکار ءِ جندء چہ نزیک ء اے بابت ء جست ءُ پد کنیں ءُ وتارا دلگوش کنیں کندگ ءُ توازہی جاورے بلکیں مئے غمے ہم تالاں بہ بیت ۔
 قریش ءِ شرکی سروکان ء اے گپ ءِ علم است ات کہ واجہ ﷺ ء پیسر ء مسجد اقصیٰ نہ دیستگ ، ءُ اِشانی تہا چشیں مردم است ات کہ آیاں بیت المقدس ءِ سفر کتگ ات ءُ آئی ء ِجاہ ءُ پیم ءُ رنگ ءُ ٹک ءُ نشاناں سئی اِتنت ، آیاں واجہ ﷺ ء جست کت ، آیانی ڈلگیں توام جستانی پسّہ واجہ ﷺ ء پہ گیشناکی داتنت ، نوں اِشاں لہتے انچیں ہُورتیں جست کت کہ واجہ ﷺ ء آیانی نیمگء دلگوش نہ کتگ ات ، اے جستانی پسّہ پہ واجہ ﷺ ء پریشانی گپ بوت انت بلئے اللہ تعالی ء چہ وتی غیب ء وتی رسول ءِ مدت کت ءُ اللہ تعالیء پہ وتی رسول ء بیت المقدس ءِ توامیں راہ پچ کت انت ءُ واجہ ﷺ ء را دیم پہ دیما ندارہ پیش دارگ بوت ، ءُ رسول اللہ ﷺ ء تچک ء چاران ءُ گُشاں کت انت ، ہما اندازہ کہ پہ قریش ءِ شرکی کماشاں بید منّگ ء دگہ راہے پشت نہ کپت، بلئے شوم ء کئے پہ راہ کاریت ۔
اے توامیں جہل ءُ برزیانی تہا سیدنا ابوبکرصدیق رضی اللہ عنہ ھم دیوان ء ثانی ات ، گوں اے توامیں گپانی اِشکنگ ء آئیء دمان ء کلمہ شہادت ونت ءُ واجہ ﷺ ءِ اے معجزہ ءِ برحقی ءِ شاہدی دات ، مشرکان ء اے گپ ء گیشتر تورینت ۔
 مشرکاں واجہ ﷺ ء جست کت کہ تو کہ اے دمگ ء شتگ ئے گڑا بگش کہ مئے سوداگری کاروان کجا ءُ کجا راہء انت ، واجہ ﷺ ء یک قریشی ٹکّے ءِ نام گپت کہ آیانی کاروان من ’’ روحا ‘‘ ء دیست ءُ آیانی یک اُشترے گارات ءُ آہمے بابت ء پٹ ءُ لوٹ ء اِتنت ، پدا واجہ ﷺ ء دگہ ٹکّے ءِ نام گپت کہ وہدے من آیانی کاروان ءِ نزّیک ء رسیت اٗوں آیانی اُشتراں تراس کت ، واجہ ﷺ ء فرمان کت ما دگہ کاروانے دیست کہ چہ شام ء پہ مکّہ ء پیداک ات آیانی کاروان ءِ پیسر ءِ اُشتر بوریں اشترے ات اے کاروان سئے روچ ء رند کئیت ءُ مکّہ ء سربیت ، قریش ءِ شرکی کماش گوں کاروان ءِ سربوھگ ءِ شرط ء کاروان ءِ مردمانی گورا اتک انت ءُ رسول اللہ ﷺ ءِ فرمان کتگیں ٹِکّ ءُ نشانانی بابت ء جست ءُ پداِش کت ، کاروانیاں توامیں گپانی راستی ءِ شاہدی دات بلئے قریش ء انگت باور نہ کت ، ءُ واجہ ﷺ ء را یک دراج دستیں جادوگرے گشت اش ءُ چہ آئی ءِ دیوان ء دراتک انت ۔
 واجہ ﷺ ءِ معراج ءِ پیشامد نبوّت ءِ یازدہمی سال ءِ رجب المرجّب ءِ بیست ءُ ھفتمی روچ ء بوتگ ۔
گوں دری مردماں واجہ ﷺ ءِ گندءُ نند ءُ گپ ءُ تران 
	بیت اللہ شریف چہ دیریں دور ءُ زمانگے ء جہان ءِ کرّءُ گورء جہمنندیں راج ءُ مردمانی دلی واہگانی سرچمّگ ءُ بنجالگی بوتگ ءُ ہر زمانگ ء چہ جہان ءِ چاریں کنڈ ءُ کشاں مردم اتکگ انت ءُ حج ءِ شرف اِش دستی کتگ ، گڑا وہدیکہ واجہ ﷺ ءِ توار چہ وتی کش ءُ گوراں دراتک ءُ دور ءُ دراجیں دمگاں سربُوان بوت واجہ ﷺ ء ہمے فیصلہ کت کہ چہ در ءُ دوراں حج ء آؤکیں مردماں گند ءُ نند بہ کنت ءُ وتی رسالت ءُ اسلام ءُ عبادت ءِ بابت ء گوں آ مردماں گپ ءُ تران بہ کنت ءُ آیان ء اسلام ءِ کلہ ءُ پیغام ء سر بہ کنت چیا کہ واجہ ﷺ ء گشگ بوتگ ات کہ تئی ڈباہ تاں توامیں جہان ءِ پراہی ءُ دراجی ء اِنت ۔
 	دومی گورا جاور چش اِتنت کہ دہ سال ءِ پد ماں پد ءُ نہ اوشتٗوکیں جہدانی سبب ء بلّے کہ یک گورے واجہ ﷺ ءِ سرا ایمان آرٗوک گیشتر بوان اِتنت بلئے دومی نیمگء مشرکانی کنّت ءُ کینگ ءُ دژمنی ہم گیش بوان ات ، رسول اللہ ﷺ ءِ شپ ءُ روچ ءُ وہد ءُ ناوہد ءِ کار ہمیش ات کہ قریش ءُ مکّہ ءِ نندٗوکیں ایدگہ ٹکّانی ہمک دیوان ءُ مجلس ءُ ہلک ءُ ملک ءُ بازار ءُ میتگاں واجہ ﷺ ء آیان ء اللہ تعالی ءِ یکّوئی ءُ وتی رسالت ءِ راستی ءُ برحقی ءِ توار پرجتگ ات ایدگہ ٹک ءُ بولکانی گامگیج ہمیش ات کہ اول برو وتی قوم ء مسلمان کن ءُ رندا مئے گورا بیا بلئے قریش ء منّگ ءُ قبول کنگ ءِ بدل ء روچ پہ روچی جنگ ءُ جیڑہ ءُ ناسلامتی ءِ راہ زرتگ ات ءُ اے ہمک روچی نہ گیگیں جاوراں واجہ ﷺ تنگ اتکگ ات ، ءُ اے گپ ء ھم واجہ ﷺ ء چہ اول روچاں سئی ات کہ یک روچے آئیء چہ مکّہ ء درانڈیھ بوھگی انت ، ءُ اے گپ ہم است ات کہ معراج ء واجہ ﷺ ء اشارہ دیئگ بوتگ ات کہ تئی آؤکیں وہدانی ہنکین ءُ ملک یثرب انت پمیشکا واجہ ﷺ ء ہمے فیصلہ کت کہ گوں مدینہ ءِ حاجیاں وتی رسالت ءُ اسلام ءِ بابت ء گپ ءُ تران بہ کنت ءُ آیان ء اللہ ءُ اللہ ءِ رسول ﷺ ءِ گورا توار پربجنت ۔ 
 	ہمے پیما مکّہ ءِ جاور ءُ حالت دیما روان اِتنت شرک ءُ کفر ءِ تہاری وتی جاہ ء پہ ایمان واہنداں جہان ءِ پراہی تنگ کنگ بوتگ ات ءُ زند ءِ ہمک آسراتی پہ آیاں وابے ءِ اندازہ اِتنت ، نبوّت ءِ یازدہمی سال ء یک برے حج ءِ موسم ء چہ مدینہ منورہ ءِ خزرجی ٹک ء لہتے مردم حج ء اتکگ اتنت واجہ ﷺ ء گوں آیاں گندءُ نند ءُ دیوانے کت ءُ آیان ء اسلام ءِ ایمانی ءُ اخلاقی ءُ چاگردی توامیں دٗود ءُ حکم گشت انت گڑا چہ اِشانی تہا ’’ اسعد بن زرارۃ ، عوف بن حارث ، رافع بن مالک بن عجلان ، قطبہ بن عامر ، عقبہ بن عامر ، جابربن عبداللہ بن رباب ، رضی اللہ عنہم ء اسلام ءِ شرف حاصل کت ، ایدگہ سال ء دگہ ہفت مردم واجہ ﷺ ءِ خدمت ء حاضر بوت انت ءُ گپ ءُ تران ءُ جست پرس اِش کت ءُ مسلمان بوت انت آمردم اِش اِتنت ’’ معاذ بن حارث ( عوف بن حارث ءِ برات ) ذکوان بن عبدقیس ، عبادہ بن صامت ، أبوالہیثم مالک بن تیھان ، عویم بن ساعدۃ ، یزید بن ثعلبہ ، عباس بن عبادہ بن نضلہ رضی اللہ عنہم اجمعین ۔
اوّلی بیعت عقبہ 
 	 ’’ منی ‘‘ٰ ءِ کش ءُ گوراں کؤر ءُ شیپانی تہا یک گٹ ءُ بے راہیں جاہے کہ نامے ’’عقبہ ‘‘ اِنت ، رسول اللہ ﷺ ء ھمداگوں اے مردماں گند ءُ نند کت ءُ آیان ء اسلام ءِ حکم ءُ تعلیم یاد دات انت ءُ چہ آیاں مسلمان بوھگ ءِ لوٹ کت اے واجہاں واجہ ﷺ ءِ دعوت قبول کت ءُ مسلمان بوت انت ، ءُ انچش کہ چہ حضرت عبادہ بن صامت رضی اللہ عنہ ء روایت انت واجہ ﷺ ء چہ اشاں بیعت گپت کہ اسلام ء سرجم ء زورانت ءُ شرک نہ کن انت ءُ رسول اللہ ء ایوک ء یلہ نہ کن انت(رسول اللہ ﷺءِ دستءِ سرا دست ایر کنگ ءُ قسمءِ قولءُ سوگند ورگء’’ بیعت‘‘ گشنت ا ے بیعت عقبہء بوتگ ات، پمیشکا اِشیء ’’ بیعت عقبہ‘‘ گشنت) ۔
 	 اے قول ءُ قرار ءُ گپ ءُ تران کہ توام بوت انت ءُ اے واجہ ؤتی ڈیھء روگ ء لگ اتنت ، رسول اللہ ﷺء ’’ حضرت مصعب بن عمیر رضی اللہ عنہ اِشانی ہمراہیء دیم دات گوں ءُ‘‘ اے واجہاں وتی میتگ ءُ ملک ء قران کریم ءِ وانگ بندات کت ، ءُ اے پیمء اولی تعلیمی درس جاہ مسجد بنی زُریق ءُ اولی استاد مصعب بن عمیر رضی اللہ عنہ بوت ۔
انصار ءِ گوں رسول اللہ ﷺ ء دومی بیعت 
	گوں یثربی مردمانی اسلام ءِ نیمگ ء دلگوش گور کنگ ء ءُ رندا کہ رسول اللہ ﷺ ءِ قاصد شت انت ءُ آیاں گوں خزرجیانی ہوری ءُ ہمراہی ء اسلام ءِ تعلیمانی تالاں کنگ ءُ گوں آ ھند ءِ مردماں دین اسلام ءِ بابت ء مدامی گپ ءُ تران ءُ گند ءُ نند ء روچ پہ روچ آ دمگ ء مسلمانانی حساب گیش بوان بوت ، ءُ نبوّت ءِ سیزدہمی سال ء رسول اللہ ﷺ ءِ دل دوستیں قاصد ’’حضرت مصعب بن عمیر رضی اللہ عنہ ء چہ اوس ءُ خزرج ء یک بلاہیں رُمبے مردم زُرت ءُ حج ء اتک‘‘ اے مردمانی حساب ہفتاد سئے مردین ءُ دو زالبول ات ، گڑا رسول اللہ ﷺ روچ ء اے مردماں سرپادی وش آتکے کنت ءُ آیان ء شپ ءِ تہاری ء چہ مردمانی بزگ ءُ آبادی ء یک گور یک گر ءُ گٹّیں جاہے ء گند ءُ نند ءِ دروہی ء دنت گڑا ہمے دروہی ءُ قرار ءِ پدا رسول اللہ ﷺ وتی مڑاداریں ناکو عباس زُرت ءُ تچک ء وتی قول ءُ قرار ءِ جاہ ء شت ، اے گپ ہم زانگ بہ بیت کہ حضرت عباس رضی اللہ عنہ تنے وہدی مسلمان نہ بوتگ ات بلئے وتی برازتک ءِ ہمراہداری ءُ پلّہ مرزی ء مدامی اوشتٗوک ات ، وہدیکہ رسول اللہ ﷺ مدینہ ءِ مہمانانی گورا سربوت ، جوڑ ءُ دراہی ء رند حضرت عباس رضی اللہ عنہ ء گپ بنا کت ءُ گشت : 
 	’’ اے منی برازتک وتی قوم ءُ شہر ءِ تہا مدامی پہ مڑا ءُ شرف ءِ بستار ء بوتگ ءُ ما کچ وت ء مدامی آئیءِ حفاظت ءُ ایمنی ءِ جہد کتگ ، شما واہگدار اِت کہ منی برازتک ء وتی ملک ءُ ڈیھ ء بہ بر اِت شما را زانگ لٗوٹیت کہ اے بلاہیں گران ءُ مزنیں کارے اگاں شما چہ آئی ءِ بدواہ ءُ دشمناں آئیء رکّینت کن اِت ، ءُ ہمک سکّی ءُ سوری ء آئیءِ کش ءُ پہناد ء اٗوشتات کن اِت گڑا اے شرّیں گپے ، بلئے اگاں شما زان اِت کہ اے کار گوں شما نہ بیت گڑا منی برازتک ء ٹک جواب بدیئت ءُ آئیء گوں وتا مہ براِت ،توامیناں یک زبان ء پسّہ دات کہ ما ہرحالت ء آئیءِ ہمراہ بیں ءُ آئیء چہ ہر سکّی ءُ سوریاں رکّینگ ءِ جہد کنیں ءُ ما تاں ساہ ءِ گڈّی نپس ء وتی زبان ءِ سرا اٗوشتیں ۔
حضرت عبادہ بن صامت رضی اللہ عنہ ء ِ گپ 
	وتی راج ءِ شرّی ء سرپد کنگ ءُ ہمے پیمء حضرت عباس رضی اللہ عنہ ء حقیقت پیشدارگ ءِ حاطرا چہ انصاری کاروان ءِ کماشاں حضرت عبادہ بن صامت رضی اللہ عنہ وتی راج ء گُشیت : چوناہی ء شما زانگ ء اِت کہ شما چے کنگ ء اِت ، ’’ شما محمد الرسول اللہ ﷺ ء پناہ دیئت ءُ آئیءِ پشت بیئت اِشی ءِ معنی ایش انت کہ شما عرب ءُ عجم دوئیں راجانی جنگ زُرتگ گڑا شما را ہرحالت ء گوں اے راجاں دست ءُ زنچک ءُ گورجیگ بوھگ لوٹیت ، اگاں شما وتی تہا اے بود ءُ گوہر ء گنداِت گڑا بیعت بکن اِت ءُ اگاں شما زان اِت اے کار پہ شما گران انت گڑا پہلّی ءُ عذر بلوٹ اِت ءُ گپ ء ھلاس کن اِت ‘‘ انصاریاں حضرت عبادہ بن صامت ؓ ءِ جواب ء ہم ہمے گپ گُشت کہ ما ہمک وڑیں ہمراہداری ء مدامی اٗوشتٗوک بیں ۔
 	حضرت عبادہ ؓ ء دیم گوں رسول اللہ ﷺ ء گردینت ءُ عرض کت یا رسول اللہ گڑا تئی اے بیعت ءِ بدل ء مارا چے رسیت ؟ رسول اللہ ﷺ ء فرمان کت کہ اشیءِ بہا اللہ تعالی ءِ وژنودی ءُ بہشت انت ، تمامیں مردماں گُشت یا رسول اللہ ما پہ اے گپ ء راضی ایں ، گڑا عرض اِش کت او اللہ ءِ رسول ﷺ نوں وتی دست ء مئے گورا بہ شہار کہ ما گوں تو وتی جان ءُ ھستی ءِ سودا ء جنیں گڑا رسول اللہ ﷺ ء چہ آیاں بیعت گپت ۔
 	 پدا رسول اللہ ﷺ ء فرمان کت انچش کہ حضرت موسی علیہ السلام ء چہ وتی ہمراہاں پہ وتی امت ء لہتے سردار درچِت ءُ نام گپت کت من ہم انچش کناں چہ شمئے تہا دوازدہ مردم کماش ءُ سردار نام گپت کناں ، ءُ آ مردم ایش ءُ ایش انت : اسعد بن زرارہ ، عبداللہ بن رواحہ ، سعد بن ربیع ، رافع بن مالک ، ابوجابر عبداللہ بن عمرو، برآء بن معرور، سعد بن عبادہ ، منذِر بن عمرو ، عبادہ بن صامت ، اسید بن حُضیر ، سعد بن خیثمہ ، رفاعہ بن عبدالمنذر (رضی اللہ عنہم اجمعین )۔
 	وہدے اے مردم دیم پہ وتی ملک ءُ ڈیھ پرترّاِتنت گڑا مدینہ ءِ لوگ پہ لوگ ء اسلام ءِ توار ءُ کلہ سربوان بوت ، ءُ ہمک گام ء انصاری چہ وتی قول ءُ زبان ء سوچن سرے پشت ءُ دیم نہ بوت انت ، ءُ وتی جان ءُ مال ءُ عزت ءُ ھستی درہ پہ رسول اللہ ﷺ ءُ پہ اسلام ءِ خدمت ء ندر کت انت ، ہمے قول ءِ سرا آیانی رندی آؤک ءُ چک ءُ نماسگ ہم اٗوشتٗوک بوت انت ، ہمے بیعت ءِ تہا ہمراہیں بی بی حضرت عمّارہ رضی اللہ عنہا ءِ سولیں بچ ءِ قصہ دلگوش کرزیت ، وہدے کہ مسیلمہ کذابء پیغمبری ءِ درٗوگیں جارجت گڑا بی بی عمارہ ءِ سولیں بچ حضرت خبیب رضی اللہ عنہ ءِ یک سفرے انچیں دمگے ء کپت کہ اٗودا مسیلمہ ءِ مردمانی زورات گڑا آیاں حضرت خبیب گپت ءُ مسیلمہ ءِ گورا آؤرت مسیلمہ ء جہد کت کہ آئیء چہ اسلام ء دُوربہ کنت ءُ وتی دٗروگیں رسالت ءِ شاہدی ء بدیائینیت ، بلئے اے جان ندریں صحابی ءِ میھ ایں پاد یک تریچکے ہم پشت نہ شت انت ، مسیلمہ ءِ رستراں آئیء سکتریں سزا دات ءُ آئیءِ جان ءِ اعضا یک یک ء گُڈّاِت ءُ برّاِتنت بلئے آئیءِ گپ ہمیش ات محمد ﷺ اللہ تعالی ءِ حقیں رسول انت ءُ مسیلمہ درٗوگ بندیت ہمے حالت ءِ تہا آئیء ساہ دات بلئے وتی گپ نہ پرٗوشت ۔
ھما دمان کہ چہ دیر ء آئیءِ ودار ات 
 	گوں اے گپ ءِ سئی ءُ سرپد بوھگء کہ یثربی مردم اتکگ ءُ گوں واجہ ﷺ ء دچار بوتگ ءُ اسلام ءِ شرف اِش دست گپتگ ، قریشی گیشتر برانز گپت انت ءُ ھل ءُ ہپی پیمے ء مسلمانانی جان ءِ دشمن بوت انت ءُ نوں آیانی کنّت ءُ دشمنی چہ کچ ء سرگوزان ات ، ہمے وہدا ت کہ نوں بایدانت نزٗوریں مسلمان انچیں جاہے ء دراینت کہ اٗودا آیانی اسلام ءِ حکمانی سرا روگ پہ آیاں ڈاہ ءُ مصیبتے ءِ سبب مہ بیت ۔
 	 صحابہ کرام ؓ ھم وداری اتنت پمیشکا رسول اللہ ﷺ ء وحی ءِ اجازت رسگ ء رند صحابیان ء اجازت دات ءُ پرمات انت کہ یک یک ءُ دو دو ء پہ بے تواری چہ انچیں راہ آں ءُ انچیں وہداں درااِت کہ مشرک شما را مہ گندانت ،گوں اے اجازت ء صحابہ کرام درایان بوت انت ، گیشتر صحابی دراتک انت ، رسول اللہ ﷺ وت ءُ سیدنا ابوبکر ءُ علی رضی اللہ عنہما ء پشت کپت انت ءُ ہمے پیمء دگہ چندے کس انچیں ہم پشت کپت انت کہ آیان ء درایگ ءِ ہچ راہ ءُ وسے نیست ات ، واجہ ابوبکر صدیق ؓ ء روگ ءِ اجازت لوٹ اِت ، رسول اللہ ﷺ ء صبر ءِ سکین دات گڑا آواجہ ء جاپ دات ءُ ودار کت ، چیا کہ ابوبکرصدیق رضی اللہ عنہ بے رسول اللہ ﷺ ء روگ ء ھدٗوک نہ ات ءُ رسول اللہ ﷺ ء ہم زانت کہ بے ابوبکرء آئیءِ سفر گران بیت ، پمیشکا واجہ ﷺ ء ودار ءِ سکین دات ءُ رندا کہ پہ رسول اللہ ﷺ ء درایگ ءِ حکم اتک گڑا واجہ ﷺ ء سفر ءِ اڈگیری ءِ حکم دات ۔
رسول اللہ ﷺ ءِ درانڈیہی ءِ حال ءُ احوال 
	نوں کہ مسلمان یک یک ء چہ مکہ مکرمہ درایان بوت انت ءُ قریش ءِ شرکی سردار گندگ ء اِتنت کہ چہ مسلماناں روچے یک کسے گندگ نہ بیت گڑا آیاں زانت کہ نوں حبر چہ ھلوت ء گوستگ ءُ اے مردم ملک ء یلہ کنان انت ءُ دگہ جاہے ء اُرد ءُ ہنکین گران انت ،آیاں زانت کہ اے بیمناکیں گامے ءُ اشیءِ آسر بلکیں چہ مئے وس ءُ دست ء در بئیت ، ءُ قریشی مشرک اے گپ ء ہم نوں نزیک گندگ ء اتنت کہ وہدیکہ توامیں مسلمان چہ وتی ملک ء درایان انت اشیءِ معنی ایش انت ’’ محمد ‘‘ اے مردماں دگہ جاہے دیم دیان انت ءُ آئیءِ ہمراہ دگہ ملک ءُ راجے ءِ تہا رونت ءُ جاہءُ جود گرانت ءُ محمد ﷺ رندا روت ءُ ہمودا آیانی پیشونکی ءُ رہشونی ء کنت ءُ زٗور ءُ قوت گرگ ء رند پدا اے کاینت ءُ مئے دین ءُ دٗود ءُ ملک ءُ ڈیھ ءُ میری ءُ سرداری ء پچ گرانت ، گڑا گہترانت کہ ہمے وہدی کہ انگت محمد ﷺ چہ مکّہ ء درنیاتکگ آئیءِ کارء بہ گیشین ایں تانکہ پہ مئے باندات ء ڈاہے مہ بیت ، ءُ آ مردم کہ چہ وتی ملک ء دراتکگ انت آ بے سر ءُ بے بندر بہ بنت ءُ آؤکیں روچاں پہ ما ڈاہ ءُ بیمے مہ بنت ۔
قریش ءِ راجی کماشءُ باسکانی دیوان 
 	’’ دارالندوہ ‘‘ مکہ شریف ءِ تہا یک راجی لوگے ات کہ بندرء اے لوگ ءُ جاہ قریش ءِ بن پیرک ءُ وتی وہد ءُ زمانگ ءِ راج پہازیں سردار’’ قُصی بن کلاب ‘‘ ء بستگ ات ءُ آئیءِ مقصد ہمیش ات کہ مدام راجی جیڑہ ءُ مزنیں پریشانیاں زانوگر ءُ دور چاریں کماش یک جاہ نشت انت ءُ جیڑہانی گیش ءُ گیواراِش کت ۔
 	چہ اشیء مستریں جیڑہ چے بوت کنت راج ءِ یک سلامت ءُ شرّیں چکّے کہ مدامی راج ء پہ شرّی ءُ خیر واہی دیستگ ءُ ہچبر ہچ کسی بدواہی ئےِ نہ کتگ مروچاں ہمے شرّیں مردم چہ ’’ الصادق والامین ‘‘ ءِ شان ء جہل اتکگ ، ءُ راج ءِ دود ءُ رہبندانی منکر انت ، ءُ راج ء انچیں راہے ء گمارگ ء انت کہ پت ءُ پیرُکانی راہ نہ بوتگ انچش کہ ماں اے زمانگاں ہرملکے ء یک پارلیمان ءُ راجی لوگے است ، ہمے بستار دارالندوہ ئیگ ات قریش ءِ زانوگر ءُ جہانگرد ءُ سرد ءُ گرم چشتگیں کماش نشت انت ءُ شوراِش کت کہ نوں محمد ﷺ ءِ جیڑہ پہ مدامی ھلاس کنگی انت ، راجی کماشانی دیوان ماں ’’ دارالندوہ ‘‘ ء جم اِت ، دیوان ءِ یک نوکیں مردمے ہم گندگ بوت کہ پیشندگان ء اے مردم کس ء ندیستگ ات ءُ پہ قریش ء نادرستیں مردمے ات ، اے نادرستیں کماش ’’ابلیس‘‘ ات کہ وتی پجّارے شیخ نجدیء چہ کنائینت ءُ دیوان بنگیج بوت ۔
 	بنگپ ہمیش ات کہ محمد ءِ جیڑہ ھلاس کنگی انت ، ءُ اے جیڑہ ءِ گیش ءِ سئے گپ دیما اتک ، (۱) محمد ﷺ کید کنگ بہ بیت ، بزاں زندان کنگ بہ بیت ءُ کس آئیءِ گورا اِلّگ مہ بیت ، ءُ آ ہم چہ وتی بندی جاہ ء دراتک مہ کنت ، وہدیکہ گوں مردماں آئیءِ دپ کپ ءُ گند ءُ نند ھلاس بیت آئی ءِ جیڑہ سر ءُ شاہ نہ کشّیت ، ءُ پہ راج ءُ ملک ء آفتے نہ بیت ، اول ہمے گیش ءِ سرا گپ ءُ تران ءُ بحث ءُ بُلّ بوت ، اشیءِ سرا راجی کماشاں تپاک نہ کت چیا کہ محمد ﷺ ءِ توامیں ہمراہ نزٗوریں نہ اِتنت ، آیانی تہا وڑ وڑیں مردم است ات آیانی تہا حمزہ ءُ عمر ءِ پیمیں مردم ہم است ات اگاں آ چہ ملک ء در دگہ جاہے ہنکین گرانت آ ہما جاہ ءُ دمگانی مردماں اسلام ء کارانت ءُ آیاں وتی ہمراہ کن انت ءُ محمد ﷺ ء چہ مئے کید ءُ بند ء درکن انت ، اے گپ قبول نہ بوت ءُ نادرستیں کماش ء ہم اے گپ دوست نہ بوت ۔
 (۲) نوں دومی گیوار ءِ سرا گپ چست بوت ءُ دومی گیوار ایش ات کہ شرترانت کہ محمد ّ(ﷺ )ء چہ مکّہء بہ گلّین اِت ، درانڈیھ ئے ِکن اِت ، آئیء بگش اِت کہ چہ اے ملک ء دربئیت ، اے گیش ءِ سرا گپ ءُ حبر بوت ءُ اشیء بے اندازہ بے سریں شؤرے ءِ لیکہ دیئگ بوت ءُ کس ء اشیءِ پلّہ مرزی نہ کت درہیناں گُشت کہ اے پیمء محمد ﷺ درملک ء روت ءُ گوں وتی وشّیں رو ءُ شیرکنیں زبان ءُ بود ءُ کمال ء آ دمگانی مردماں کمّے روچ ءِ تہا برگشتہ کنت ءُ پدا آیانی لشکر ء زُوریت ءُ مئے سرا اُرش کنت ، اے شؤر ھم تاں جاہے سر نہ بوت ءُ لنشانی سپت ءِ تہا دور دیئگ بوت ۔
 (۳) سیمی شؤر ایش ات کہ محمد ﷺ شہید کنگ بہ بیت ، ءُ اے کار بلّے کہ گران تریں کارانت بلئے بید ہمیشیء دگہ توجیل نیست ،کُشگ ءِ پیم ایش بہ بیت کہ چہ قریش ءِ ہریک شلوارے ء یک زھم جنے زورگ بہ بیت ءُ اے زھم جن شپءِ وہدےء واجہ ﷺ ءِ لوگ ءِ سرا بیڑ بہ کن انت ءُ واجہ ﷺ ء شہید بہ کن انت، گڑا بنوھاشم نہ گوں توامیں قریش ء جنگ کت کنت ءُ نہ توامیں قریش ء دگہ تاوانے دات کنت ،گڑا کہ اے کار بوت نوں قریشی توامیں بولک ءُ شلوار محمد ﷺ ءِ ھون ء وتی سرا بہر بہ کن انت اے پیمء یک ٹکّے ایوک ء چیر نہ ترّیت ، مار مریت ءُ لٹ ھم نہ پرشیت ، اے شؤر ءِ سرا تپاک بوت ءُ نادرستیں کماش ء ہم اشیءِ پلّہ مرزی کت ۔ءُ گشت حبر و ھمیش اِنت،اے شؤر ابو جہل ئیگ ات۔
 	 ادا قریشی مشرکیں کماش پہ رسول اللہ ﷺ ءِ شہیدکنگ ء ھمشؤر ءُ ہم تپاک بوت انت ’’دومی گورا جبرئیل علیہ السلام ء پہ اللہ تعالی ءِ امر ء رسول اللہ ﷺ ء را توامیں جیڑہ ءِ حال دات ، ءُ اے ھم گشت کہ نوں وتی جان ءُ جگری بیل ابوبکر ء بزور ءُ اے پیمء چہ شہر ء درا ، ھر پیمء وتی دل ء جم کن کہ اے کفر ءُ شرکی پندل ساز ترا ہچ پیمیں تاوانے دات نہ کن انت ، تو چہ ہمیشانی دیما در کائے ، ءُ تئی آؤکیں ھنکین ء ترا ہمک پیمیں کمک ءُ مدت کنگ بیت‘‘ ۔
 	 رسول اللہ ﷺ وتی رب ءِ قول ءُ قراراں ہر پیمء دلجم ءُ ایمن ات ، واجہ ﷺ ء زانت کہ اے دشمن وتی جندانی دشمن انت ، واجہ ﷺ ء حضرت ابوبکر رضی اللہ عنہ ء را حکم دات کہ تیار ببو ، ءُ وحی ءِ رھشونی ء پیشداشتگیں کشک ءُ راہ ء درایگی اِنت ۔
 	ہمے سرشپ ء کہ قریش ء بیڑ کنگی انت واجہ ﷺ سرشپ ء لوگ ءِ تہا ہمے پیم پیش داشت کہ من ہمدا اٗوںءُ چو ہمک روچ ءِ پیمء منی توامیں نندگ ءُ پادایگ اِنشپی ہم ھما انت ، بلئے پیسرترا حضرت علی رضی اللہ عنہ ء توامیں سرءُ سوج کت انت ءُ مردماں کسے ءِ امانتے کہ است ات پہ نام ءُ نشان حضرت علی ؓ ءِ دست ء دات انت ، ءُ حضرت علی ؓ ء را وتی وابجاہ ء واپینت ، ءُ انچیں وہدے چہ وتی لوگ ء دراتک کہ لوگ ءِ چپ ءُ چاگرد ء قریش ءِ نامی ئیں زھم جن ءُ ٹِکّ تیریں ورناہ اٗوشتاتگ اتنت ءُ لوگ ءِ تہا توامیں سرءُ پُراں چارگا اتنت ءُ آیانی مستریں دلگوش اے گپ ءِ سرا ات کہ ناگتی رسول اللہ ﷺ در مئیت ءُ مروت ،ہمے چارکُنڈی دلگوش ءِ تہا رسول اللہ ﷺ انچش دراتک کہ اے بلاھیں آگاہ ءُ کتہ کاریں لشکر ءِ سر پہ سواساں بر نہ بوت ءُ آیاں رسول اللہ ﷺ نہ دیست ءُ چہ ہمایانی دیما اللہ تعالی ء وتی رسول پہ سلامتی درکت ، چہ اِدا درآیگ ء رند واجہ ﷺ تچک ء ابوبکر رضی اللہ عنہ ءِ لوگ ء شت ءُ گُشت ئےِ برویں ، ابوبکر صدیق رضی اللہ عنہ وتی غمواریں دُتّک حضرت بی بی اسمآء رضی اللہ عنہا ء پہ بے تواری توشگ ءِ جریدہ کنگ ءِ گشیت ءُ آ ھم پہ چاڑکّہی ءُ بے تواری توشگ ء تیار کنت ءُ وتی سرین بند ءِ گُد ء دو چُنڈ کنت ، یکّے ء وردِناں بندیت ءُ دومی ء کلّی (کسانیں مشک) ءِ دپ ء بندیت ۔
ابوبکر پیسرا تیارات 
	 ابوبکر رضی اللہ عنہ ء چہ رسول اللہ ﷺ ءِ ہمک روچی گپ ءُ گال ءُ خیال ءُ ترانگاں اندازہ جتگ ات کہ درانڈیھی ءِ سفر بے جار ء پہ ناگتی دیما اتک کنت پمیشکا آ پیسر ء پہ اے رو چءِ حاطرا وت ھم تیارات ءُ آئیء اے بابت ء توامیں اڈّ گیری ھم کتگ اتنت ، چہ تٗوشگ ءُ پٗوشاک ء تاں اٗولاک ءُ سواری ءُ سفر ءِ خرچ ءُ اسباب درہ جریدہ ءُ ایر اتنت ،نوں کہ رسول اللہ ﷺ ء اتک ءُ فرمان کت ’’ ابوبکر ! پادا برویں ، آ بزرگوار ء بے مہتلی ء واجہ ﷺ ءِ خدمت ء دو شرّیں مہری پیش کت ءُ عرض کت یا رسول اللہ یکّے تئی سواری انت ءُ دومی منی انت‘‘ ، واجہ ﷺ ء یکّے درچت ءُ آئیءِ بہا ہم ابوبکر رضی اللہ عنہ ء را دات ، سیدناابوبکر رضی اللہ عنہ ء پہ اے دوئیں اُشترانی گور ءُ ھیر ءُ جل ءُ پہاز ء وتی کار دارے داشت ، نوں کہ اے وہد اتک ءُ سر بوت حضرت ابوبکر صدیق رضی اللہ عنہء وتی آ دسبوج ء را گُشت کہ سئے روچ ء رند اے وہد ءُ دمان ء اے اُشتراں بزور ءُ غار ثور ء بیا ، رسول اللہ ﷺ ءُ سیدنا ابوبکرصدیق رضی اللہ عنہ ء اللہ تعالی ءِ نظر ءِ چیر ء پہ غار ثور ء شت انت ۔
قریش ءِ توامیں شپ ء شپ تاکی ءُ پاس کشّگ 
 	واجہ ﷺ ءِ لوگ ء چپ ءُ چاگرد کنٗوکیں زھم جن دمان ءُ ساھت ہمے چارگ ء انت کہ ناگت ء کسے چہ لوگ ء در مئیت ، آ یاں ہمے حالت ءِ تہا شپ روچ کت گوربام ء مشرکانی دلانی دریکگ دمان پہ دمان ترند ءُ تیز بوان اِتنت ، نوں کترہاں حساب کنان بوت انت ءُ ہرکسی چم پہ لوگ ءِ دروازگ ء سکّ ات ، بام ء دات ءُ سہب ءِ روشنائی چہ مکّہ ءِ ھشیمیں کٗوہاں سر کپت ءُ کرءُ کش ءُ ڈن ءُ میدان درہ روشنا بوت انت ، زھم جن حیران انت کہ مروچی محمد ﷺ تہجد ءِ نماز ء پاد نیاتک ، ءُ سہب ءِ نماز ءِ وہد گوزان انت بلئے انگت محمد ﷺ بیت الحرام ءِ گورا در نیاتکگ ، ہمے چار ءُ دلگوشانی تہا ناگت آیانی چم ء باورنہ کنگی ندارہے دیست ، رسول اللہ ﷺ ءِ وابجاہ ء ’’علی ‘‘پاداتک ءُ چہ واجہ ﷺ ءِ بسترءُ نپاداں دراتک ، علی ، ورناہ ءُ نٗوک رست ، تنے وہدی ’’علی‘‘ آ جاہ ء سر نہ انت کہ جنگانی دیما داشت بہ کنت ، بلئے نوں علی ء اے بود ءُ سنچ است ات کہ کارے پرمایگ بہ بیت انجامے دنت ۔
 اے ندارہء قریش ءِ شرکی کماشانی توامیں رستگیں پچ رِست انت ، ’’ علی‘‘ ء توار اش کت۔
 ’’ محمد کج انت ؟ ‘‘ شرکی کماشاں پہ زِبری ءُ ترندی چہ حضرت علیء جست کت ۔
 ’’ من نزاناں ‘‘ آئیء بے ترس ءُ بیمء پسّہ دات ۔
 	 واجہ ﷺ ءِ لوگ ءِ چپ ءُ چاگرد کنٗوک پہ ناکا م ءُ نامرادیں دلے دل پٹ ءُ پریشانیں ڈولے ء پہ وتی میرءُ کماشانی دیوان ء پرترّاتنت ، ءُ وہدیکہ آیان ء حال اِش دات کہ گپ ایش ءُ ایش انت ، نوں قریشانی شرکی سروکاں جار جت کہ نوں محمد ءُ ابوبکر دوئیں گرگی انت ہرکس ء ہرکجا دیست انت ، زندکائی یا مرتگ ء ، صد اُشتر آئیءِ داد انت ۔ 
 عرب ء گوں اُشتر ء قولے است ، ھرکس پہ سرے دراتک تانکہ نام بہ کٹّیت ، ءُ یک دمانے ء بگّے اشتر ءِ واہند بہ بیت ،زٗوراک ءُ نزٗور ءُ پہلوان ءُ زھم جن ءُ تیر انداز ، رُمب رمب ءُ ایٗوک ء ہرکس سر وت ، محمد الرسول اللہ ﷺ ءِ شوھاز ء درایان بوت انت ، ہرگورا بگدار بوھگ ءِ واہگدار تالان اتنت ۔ 
پدگرانی شاہدی 
 	زمانگی عرب ءُ بلوچانی ھٗوریں رواج ءُ سنچ ءِ پدا ، پہ رسول اللہ ﷺ ءِ شوھاز ء پدگرانی رُمب ھم دراتک نامی ئیں پدگر چہ کس ء پشت ء نہ اتنت آیان ء وتی کمال ءُ کارپد پیشدارگ ءِ ھوری ء مزنیں دادے ءِ رسگ ءِ وار ءُ موہ پیداک ات ۔
 	 پدگر حیران اِتنت کہ دوئینانی پد ٹِکّ ءُ راست چہ شہر ء درایان انت،ءُ اِشانی پد ہمے اندازہ تچک ءُ ظاہرانت کہ کسانیں چکّے ھم پہ وشّی اِشاں تاں آسر ء برت کنت ، انچش کہ گُشئے ہچ ڈاہے پدّر نہ بیت ، ایٗوک ء ہمے یکّیں گپ است انت کہ دوئیں بیل ءُ براہندگاں شہر یلہ داتگ ءُ دراتکگ انت ، باریں کجا روانت ، پد آیانی راہء گیشینان انت ، پدگر پداں چاران ءُ پیشداران انت ءُ شرکی کماش ھم ھور ءُ ھمراہ گون انت ، آیان ءُ آیان تانکہ پد اتک ءُ غار ثور ءِ دپ ء ھلاس بوت انت ، ’’آ ھم اے پیم نا کہ پدگار انت ، اے پیم کہ پترگ ءِ پد است انت ءُ درایگ ءِ پد نیست ، اللہ تعالی ء پدگر ءُ زھم جن ءُ بدواہ ءُ توامیں کس ءُ ناکسانی رژن ءِ سرا پردگے دوردات ، ءُ شرکی کماشانی دیما یک موکوے وت ءُ وتی کدام ء یک چاہی کپوتے وت وتی دودانگ ھیک ء اتک ءُ اٗوشتات انت ، موکو ء غار ءِ دپ ء کدام بست ءُ وت انچش درمیان ء سرظاہر بوت کہ ہرکسی چم کپت ، ءُ غار ءِ دروازگ ءِ کش ء یک درچکے ءِ سرا چاہی ءِ کسانیں کدٗو ، ءُ آئیءِ دوئیں ھیک بس ۔
 	نوں پدگیر ءُ چارو ، ءُ ایدگہ مردم وت ماں وتا اڑ اتنت ، کہ واجہ غار ءِ تہا گوستگ یا ناں ، اگاں گوستگ گڑا اے موکو ءِ کدام انچش جاہ کئیت کہ چہ مزنیں وہدے ء ھمدا تنتگ، ءُ اِدا کہ مردمے بہ نندیت گڑا چاہی کپوت کہ وحشی ئیں مرغے چوں ادا کدٗو ءُ ھیک کنت ، چہ اِدا زانگ بیت کہ محمد گوں وتی ھمراہ ء اِدا اتکگ بلئے چہ ِادا دگہ جاہے شتگ انت بلئے حالت ایش ات کہ غار ء گوزگ ءُ پترگ ءِ پداست ءُ درایگ ءِ پدنیست، بزاں اللہ تعالی ء آیانی ھمت انچش گپت کہ یکّے ء اے توکل نہ کت ءُ غار ءِ تہا نہ پترت ۔
 	 حضرت ابوبکر رضی اللہ عنہ فرمان کنت من عرض کت’’ یارسول اللہ ﷺ اگاں اے وتی پادانی دیما بچارانت مارا گندانت‘‘ رسول اللہ ﷺ ء پسّہ دات ’’ ابوبکر آ دوئیں مردمانی بابت ء تئی چے خیال انت کہ آیانی سیمی اللہ وت انت ‘‘گوں اے ندازہ ء یکبرے پدا انسانی تاریخ ءِ تہا اے گپ بیرہ دیئگ بوت کہ شیطانی واکانی زٗور چہ اندازہ باز ءُ آیانی گرٗوناکی چہ اندازہ برز بہ بیت ہمے اندازہ اللہ تعالی چہ وتی مخلوق ء آیانی پرٗوشگ ءِ حاطرا کسانیں مخلوقے درچنت تانکہ دنیا حیران بہ بیت ، پمشا یک موکو ے ءُ یک چاہی کپوتے وتی دودانگ ھیک ء ہمااندازہ کارپدانی واہند بوت انت کہ قریش ءِ یک بلاہیں لشکرے ءِ دیم اِش ترّینت ۔
غار ءِ اولی شپ 
	 شپ گوں وتی تہاری ء پہ دزّ ء پردگے ءُ پہ پارساہی ء ھم پردگے ، وہدیکہ جاور ءُ حالت اے پیم بوت انتءُ رسول اللہ ﷺ گوں وتی دلی دوست ءُ عزیزیں ھمبل ء تاں غار ء سربوتگ ات ، شپ ءِ تہاری ءُ غار ءِ تہاری ءِ ہوری ء اے بیم کہ باریں غار ءِ تہا دگہ چون ءُ چونیں خلقت ء جود ءُ جاہ کتگ ، اے دلتپرکہی مارشتاں ابوبکر صدیق ؓ ء را مجبورکت کہ رسول اللہ ﷺ ء غار ءِ تہا گوزگ ء مئیلیت ، آئیء عرض کت یارسول اللہ ﷺ اول من غار ءِ تہا گوزاں ، ءُ چاران ءُ جاہے جوڑ ءُ اڈّ کناں گڑا تو بیا ءُ بہ نند ۔
 	ابوبکر رضی اللہ عنہ غار ء پترت ءُ روشنائی یے رٗوک کت ءُ غار ءِ کش ءُ گور چاراتنت ءُ غار رُپت ءُ ساپ کت ءُ ھونڈ ءُ شمگ ءُ درگ گپت ءُ بندکت انتءُ نوں رسول اللہ ﷺ ء را توارے کت ، وہدیکہ رسول اللہ ﷺ غار ءِ تہا گوست گڑا سیدنا ابوبکر ہماتٗوشگ ءُ ورگی ہماسامان کہ گوں وتا آؤرتگ اتنت واجہ ﷺ ءِ خدمت ء پیش کت انت ، وہدیکہ واجہ ﷺ آرام ءِ خیال داشت گڑا واجہ ﷺ ءِ سرے وتی زان ءِ سرا ایر کت ءُ واجہ ﷺ واب شت ۔
 	ابوبکر صدیق رضی اللہ عنہ دمان دمان ء چہ رسول اللہ ﷺ ءِ حفاظت ءُ رکّینگ ء بے ترانگ نہ ات ءُ دمان پہ دمان واجہ ﷺ ءِ آسودگ دارگ ءُ دلبڈّی ء دلگٗوش ات ، ۔
 رسول اللہ ﷺ ء دمان پہ دمان چہ ابوبکر رضی اللہ عنہ ء پریشانی ءُ اندٗوہ ءِ مارشت دیست کہ عربی زبان ء اے وڑیں پریشانی ءُ غم ء ’’ حزن ‘‘ گُشنت ، بزاں انچیں ترس کہ انسان ءِ وتی جند ءِ بدل ء وتی مال ءُ مڈّی ءِ تاوان ءِ بابت ء بہ بیت ، ءُ اے وہدی ابوبکررضی اللہ عنہ ء دگہ مال ءُ دولتے گون نیست ات آئیءِ مستریں سامان رسول اللہ ﷺ ءِ جند ات،رسول اللہ ﷺ ء اے جاور دیست گڑا ابوبکر رضی اللہ عنہ ء را گشت ئےِ ،’’ غمگین ءُ ملور مبو اللہ مئے ھمراہ انت ‘‘ ۔
 	سئے شپ ءُ سئے رٗوچ رسول اللہ ﷺ وتی جگری بیل ابوبکر ؓ ء غار ء جلّیت ، تانکہ قریش ءِ کفرءُ شرکی کماش بترہ انت ءُ نا امیت بہ بنت ، اے دوران ء شپ ءِ نیم ء یا چہ نیم ء کمترءُ گیشتر حضرت ابوبکرؓ ءِ بچ حضرت عبداللہ کئیت ءُ مکّہ ءِ حال ءُ خبران ءُ قریش ءِ تگ ءُ تاچ ءِ حالان دنت ، ءُ سہب ء حضرت ابوبکررضی اللہ عنہ ءِ شپانک عامربن فُہیرہ رمگ ء ہمے گورا بارت ءُ چارینیت تانکہ حضرت عبداللہ ءِ پد گار بہ بنت ءُ رسول اللہ ﷺ ءُ ابوبکرؓ ء تاجگیں شیر بدنت ۔
چہ غار ء درایگ ءُ دیم پہ مدینہ ء راہ گرگ 
	سئے شپ ءُ روچ دراجیں مدّتے ، نوں قریش ءِ کماشانی دل چہ اے گپ ء وپت کہ رسول اللہ ﷺ نزیک گوران انت ، آیاں ہمے باوربوت کہ آئیء ہرکجاروگی بوتگ آ شتگ ءُ سرانت ، آیانی شور ءُ صلاح ءُ آیانی توامیں رِستگیں بے توم بوت انت ۔
 	 پیسر ء حضرت ابوبکر رضی اللہ عنہ ء اُشتر بندوار کت انتءُ آیان ء رھت ءُ جُل ءُ تیارکتگ ات ءُ پہ سفر ءِ رہبلدی ء عبداللہ بن اُریقط ٹاہینتگ ات، ءُ گشتگ ات سئے شپ ءُ روچ ء رند غار ثور ء بیا ، آ واجہ ہما وہد ءُ مدّت ء اتک ءُ سر بوت ، یک اُشترے ء رسول اللہ ﷺ سوار بوت یک اشترے ء ابوبکرگوں وتی کسترپاد عامر بن فہیرہ ، ءُ عبداللہ بن اریقط (اے واجہ ء ِ مسلمان بوئگ چہ تاریخ ء  ثابت نہ انت ) وتی جند ءِ اُشترء سوار بوت ءُ چہ غار ثور ء پہ مدینہ ء راہ گپت انت ، ءُ اے سفر ء واجہ ﷺ ء مکہ ءُ مدینہ ءِ مدامی تاوران ءِ بدل ء یک گور ءُ بے تواریں راہے گچین کت ءُ اے راہ دریا ءِ کش ءُ گورا روان ات (اے راہ مروچاں مزنیں شاہ دگے ءُ طریق الہجرۃ ءِ نام ء نام گپت انت )۔
 	راہ نٗوکیں راہے کہ اے راہ ء روگ ءُ آیگ کم اِنت ، روچ ءِ گرمتریں وہد ء واجہ ﷺ پہ سفر ء دراتک چیا کہ اے وہدء اگاں کسے راہے ء در بئیت آچہ گرمی ءِ سبب ء وتا ساہگے ءُ آپسرے ء سر کنت ءُ دم ء ساریت ۔
 	رسول اللہ ﷺ وتی سواری ءِ سرا پہ دلجمی سوارانت ءُ ابوبکر یک پیمء پریشان ءُ غمگین ءُ یک پیمء برے یک گورے چم شانک دیان ءُ چپ ءُ چاگردء چاران ات ، ابوبکر ؓ ء وتی راج ءِ ہیل ءُ عادت شر معلوم اتنت ، آئیء شرّی ء زانتگ ات کہ رسول اللہ ﷺ ءِ دشمنی ء قریش اے وہدی کٗورانت ، ءُ دومی گورا نام درارگ ءِ شرّیں وہد ہمیش ات کہ یک پہلوان ءُ زھم جنے توامیں دمگ ء نام کپیت ، ءُ گوں یکّیں روچ ءِ جہد ء چہ ڈیہ ءِ ،مزنیں بگداراں بیت ، پمیشکا آ پریشان ات ، بلئے ھمے درگت ء رسول اللہ ﷺ آئیء گام گام ء تسلّی ءُ دلبڈّی دیان ات ، ’’ اللہ مئے ھمراہ انت ‘‘ ابوبکر ؓ ءِ دلجمی وتی جاہ ء بلئے چہ جاور ء بے ترانگ ءُ بے پروا نہ ات ۔
 قصّہ اُمّ معبد رضی اللہ عنہا 
 	مکّہ ءُ یثرب ءِ راہ دُور ءُ دراجیں راہے ، شپ جاہ ءُ روچ جاہے پہ اُشتر ءِ گام ء ، تانکہ راہء ’’قُدید‘‘ نامی جاگہےء یک لوگگیں میتگے جاہ اتک ، میتگ ءِ تہا یک مزن عمریں زالے وت ءُ یک لاگری ئیں بُزے ء ،انچش لاگر کہ رمگ ءِ پادا شت نہ کنت ، ھمے اندازہ لاگر ءُ بے گٗوشت کہ تلار ء لچّیت ، رسول اللہ ﷺ ء جست کت کہ شمئے گورا بہائی پسے دست کپیت ، لوگ ءِ بانک ء عرض کت واجہ مئے رمگ چرگ ء شتگ ۔
 آ بز چونینے ‘‘ چہ بانک ء جست اِش کت ۔
’’ لاگریں کہ رمگ ءِ پادء
 شت نہ کنت ، لوگ ء بستگ چیزے چنت ءُ وارت ‘‘ بانک ء پسہ دات ۔
 ’’ شیرے ماں ؟ ‘‘ چہ لوگ ءِ بانک ء جست کنگ بوت ۔
 ’’ واجہ لاگر ءُ سُرنگیں بزے ، شیر چہ کجا ‘‘ آئیء پسّہ دات ۔
 	رسول اللہ ﷺ ء وتی مبارکیں دست ہمے لاگر ءُ مُرتانکیں بز ءِ ماہگ ء مُشت ، دمانے ء رند اشیءِ گٗودان چہ شیر ء پُرّ ءُ چکار بوت انت ۔
 	ابو معبد ( اکثم بن ابی الجون ) یک مالدار ءُ نان دئیں مردمے ات کہ رہسرے ء جہمنندات ، چہ عرب ءِ راجی ہیلاں یکّے مہمانداری ءُ نان شلنچی انت ، ابومعبد کہ چہ گنجیں کر ءُ کشگ ءُ تل ءُ میداناں یک رہسرے گچیں کتگ الّمی انت آئیءِ گورا ہروڑیں مہمانءِ آیگ ءِ راہ پچ انت ۔
 ابومعبد گوں روچ ءِ درایگ ءُ شیرگرم ء رمگ ء کوہ ء درکنت ءُ ام معبد(بزاں عاتکہ بنت خالد) لوگ ء نشتگ ءُ’’بن پان ‘‘ انت ۔
 	’’ ام معبد‘‘ء اے ندارہ دیست حیران بوت ، اے چونیں مردمے ، ام معبدء چہ اے مہمانانی رنگ ءُ دروشم ءُ گپ ءُ گالواراں زانت کہ ’’اے پیمیں مہمان تنے وہدی آئی ءِ ہنکین ء نیاتکگ‘‘ ، پدا اے لاگر ءُ مرتانکیں بز ءِ یکّیں دمان ء چو نٗوک زنک ءُ بہارچرتگیں بز ءِ ماہگ ء چہ شیر ء سرریچ بوھگ ، بہمانگی گپے ۔
 	 مہماناں شیر دُشت ءُ اول لوگ ءِ واہندیں بانک ء را دات ، آئی ء تاں دل ءِ سیر ء وارت ، نوں مہماناں ھم تاں دل ءِ سیر ء وارت ، ءُ وتی راہ گپت ءُ شت انت ، مہمان شت انت بلئے آیانی برکت وتی جاہ ء پشت کپت ، آ لاگریں بزانگت چہ شیر ء سرریچ انت ۔
 	بیگاہ ء لوگ ءِ واجکار چہ وتی کار ءُ رمگ ء لوگ ء اتک آئیء انچش مرت کہ آئیءِ ہنکین ءُ لوگ ءُ بُندر پیش ءِ پیمء نہ انت ، یک نادیدیں رژن ءُ آگاہی یے آئیءِ دل ءُ دماغ ءُ آئیءِ خیال ءُ ترانگانی جہان ء شہم جنان ات ، آئیء وتی لوگ بانک جست کت کہ مروچی ادا کسے اتکگ ؟ لوگ بانک ء لاگریں بز پیشداشت ءُ اے گُشت کہ ’’یک برکتداریں مہمانے اتک ءُ شت‘‘ ابومعبدء آ مہمان ءِ رنگ ءُ برزی ءُ بالاد ءُ ہیل ءُ گامگیجانی بابت ء جست کت، چیزے کہ بی بی ء دیستگ ات ، آئیء بیان کت ، ابومعبدء گشت ’’ اللہ ءِ سوگندانت اے قریش ءِ ہما بے دروریں کس انت کہ آ اشیءِ قدرء زانوک نہ انت ‘‘ ۔
 	ابو معبدء زانت کہ خیر گوں ہمے مردم ء انت ءُ آئیء ھم وتی دل ء ہمے جیڑ اِت کہ من ھم وتارا گوں ہمے مردم ءِ ھمراہاں ھور بہ کناں ، گڑا آئیء وتی چن ءُ لانچ کت ءُ وہدیکہ رسول اللہ ﷺ مدینہ منورہ ء جہمنند بوت ابو معبدء وتی ہلک ءُ کٹم زُرت ءُ لڈّاِت ءُ مدینہ منورہ ء شت ۔
سُراقہ بن مالک
 	مکّہءِ نزّیکیں دمگ’’رابع‘‘ ءِ ناموریں پہلوان ءُ زٗوراوران ات ،انچش کہ چہ آئیء ہرکس ء گت گپت ، وتی دیوان ء نشتگ ات کہ چہ در مردے اتک ءُ سلام ءُ درٗوت ء گوں سراقہء گُشت ئےِ کہ بیا کہ دریا ءِ لمب ء لہتے سوار دیم پہ مدینہ ء روگء انت ، من دیستگ انت ءُ من ہمے اندازہ جتگ کہ اے ’’ محمد ‘‘ اِنت وت ءُ ھمراہاں سئے اُشتر ءُ چار مردم انت ، سراقہ گُشیت کہ من آ دمان ء مردمانی دلانی ترہینگ ء گشت ’’نا ں محمد نہ انت‘‘ ، آئیء وتارا چہ ملک ء کشّ اِتگ ءُ ھرکجا کہ روگی بوتگ شتگ ءُ سرانت ، آ نوں چہ مئے دست ء دراتک ،، بلئے حقیقت ء من وتی دل ءِ تہا گشت ، مردک ءِ گپ راست بوت کنت ، چیا کہ شہر ءِ توامیں پدگر ءُ چارواں چارکنڈ گیچن کتگ انت بلئے نہ پدءُ رندے دست کپتگ نہ ٹِکّ ءُ نشانے ، چارگ ء بہائے پرنیست ، برواں بچاراں ، ’’اگاں آمردم محمد انت گڑا بزاں منی برزیں نام برزتربیت ، ءُ منی برزیں تالہ ءُ نصیب ءِ تپناکیں استارگیشتر درپشیت ، ءُ اگاں دگرانت منء گوں آیانی کارء کارے نیست پرترّاں ءُ کایاں‘‘ ۔
 	 سراقہء وتی اپس زین ءُ سنج کت ءُ وتی زھم ءُ سلاہ زُرت انت ءُ درکپت ، ترندیں سراقہ ءِ ’’تمردیں بور‘‘ چو لوڑ ء دنزکنان ءُ روان ات ، ابوبکر رضی اللہ عنہ وتی عادت ءِ ہمدپی ء یک پیم اینگُر ءُ آنگُر چم شانک دیان ات آئیء دیست ءُ فہم اِت ’’ یارسول اللہ یک بورسوارے چوتیرء دیم پما سستگ ‘‘ ابوبکر صدیق رضی اللہ عنہ ء رسول اللہ ﷺ حال دات ۔
 ’’ پریشان مبو ھرکس انت بلّے کئیت‘‘ رسول اللہ ﷺ ء دلبڈّی دات ءُ فرمان کت ۔
 نوں کہ شرنزیک بوت ابوبکر صدیق ءِ پریشانی گیشتر بوت ءُ رسول اللہ ﷺ ء ھم پجاہ آؤرت تنا وہدء سراقہ نزیک ء رسیت ، رسول اللہ ﷺ ء رب ءِ بارگاہ ء عرضے کت ، دمان ء اپس ء گوں زمین ء کپت ، سراقہ حیران بوت گُشت ئےِ منء یلہ کنائین من شمارا کارنہ داراں ۔
 	رسول اللہ ﷺ ء وتی رب ءِ بارگاہ ء آزات کنگ ءِ عرض کت ، زمین ء یلہ دات ، سراقہ ءِ تماہ ء پہ یکّے ءُ دوئی وار نہ دات آئی ء پہ بیڑ کنگ ءِ نیت ء دوبارہ اپس کُڑی کت ، اے بری اپس شرّی ء زمین ء ایر شت ، نوں سراقہء زانت کہ اے ’’بینگ چہ آئیءِ دست ء دور انت ‘‘ نوں پہ دل سدک عرضے کت یارسول اللہ منء آزات کن من وت ترا کارنہ داران ءُ دگراں ھم نئیلاں ۔
سراقہء وتی باندات ھم ایمن کنائینت 
 	سراقہء نوں شر زانت کہ قریش ءِ شرکی کماش تاں جاہے سرنہ بنت ءُ اے واجکار مروچی پہ زٗور چہ ڈیھ ءُ ملک ء درایگ ء انت ، دیر نہ بیت کہ یک روچے اے شہرءُ ملکانی نصیب ءِ کلیت ہمائیءِ دست ء بنت ءُ آئیءِ ’’ ھو ‘‘ ء کس ’’ انّاں ‘‘ کت نہ کنت ، سراقہ ء عرض کت یا رسول اللہ ﷺ من گنداں کہ یک روچے اے شہر ءُ ملک ءِ کماش ءُ راج واہند تو بئے بلئے وہدے ملک ءِ فتح کنگ ء کائے منی کٹم ءُ مردماں امان بدئے ، چوکہ انسان ساہے ءِ واہند انت پمیشکا منء یک قولنامہے نبشتہ بکن ءُ بدئے کہ من وتی کہول ءُ کٹم ءِ تہا آئیء 
ایرکناں اگاں منء ویلے ء گپت منی رندی مردم آئیء پہ ثبوت ءِ جہت ء پیشدارانت ۔
کِسرٰی ءِ سور ءِ سنگہ 
 	 ہمدا کہ رسول اللہ ﷺ ء قولنامہ نبیسا ئینت ءُ دات ، فرمانے کت سراقہ آروچ ء تئی چے حال بیت وہدے کسری ءِ سور ءِ سنگہ تئی دستاں بنت‘‘ سراقہ گُشیت منی سرا تُرّے وارت ’’ اے مردم کہ پہ بیکسی چہ وتی شہر ء پہ چیرکائی دراتکگ ءُ باریں جاہے پناہے رسیتے یا نہ منء کسری ءِ سُورءِ سنگایانی مستاگی ء دیئگ ء انت ؟ ‘‘ من وتی دل ء سرجم ء باور کت کہ من اے روچ ء الّم گنداں ، سراقہء عرض کت یارسول اللہ ﷺ نوں تو پہ ایمنی برو، کس تئی رندا نہ کپیت ۔’’استیعاب لابن عبدالبر‘‘ءِ تہا نبشتہ اِنت کہ عمر فاروقؓءِ دورِ خلافتء وھدے عجمءُ فارس فتح بوت گڑا عمرؓ ء سراقہ لٗوٹائینتءُ کسرٰیءِ سنگہ آئیءِ دستء دات انت۔
 	 سراقہ پرترّاِت ، راہاں گندیت دگہ بازیں تمہ کار ءُ نام درآرٗوکیں ورناہ ءُ کماش ہمے گورا پیداک اتنت ، آ ئیء دراہیں مردمان ء اٗوشتاریناں کت ءُ گُشت شما اندازہ بجن اِ ت کہ اگاں ادا کسے بوتیں گڑا چہ منی نظرء چیر بوت ؟ اگاں محمد ءُ ابوبکر گندگ بوتین انت من آیان ء روگء اِشتگ ات ؟ ، اے گورا کس نیست ات من تاں دُور شتگ اٗوں ، پرترّاِت ءُ برواِت وتی کارءُ غریبی یے بکن اِت ، سراقہ ہمے پیمء رُمباں وا ترّینان ات ۔
بُریدہ اسلمی ؓ ءِ دچارکپگ 
 	 بنی اسلم چہ دمگ ءِ ناماور ءُ شرذاتیں ٹکّاں یک ٹکے ات ، رسول اللہ ﷺ ءِ نام ءُ توار نوں توامیں نجد ءِ تہا روچ پہ روچ دیما روان ات ءُ آئیءِ تعلیمانی بابت ء زانشت ھم گیش بوان ات ھمدا کہ ہمک سال حج ءِ وہدء ءُ اے دگہ وہداں وہد پہ وہد چہ دمگی کٹماں مردم آیان ءُ دین یادگران ءُ وتی دمگاں روگ ءُ دین یاد دیان اتنت ، رسول اللہ ﷺ ء درانڈیہی زرتگ ات ءُ مدینہ ءِ راہء روان ات کہ راہ ءِ درمیان ء ’’ بُریدہ اسلمی‘‘ گوں ہفتاد کسی رُمبے ء رسول اللہ ﷺ ءِ شوھازء دراتکگ ات ،پہ ھمے مقصدء کہ رسول اللہ ﷺ ء آوار بہ جنت ءُ قریش ءِ میّن کتگیں دادءُ انعاماں دست بہ گیپت ،بلئے واجہ ﷺ ءِ گوما دُچار کپگ ء پدآیاں اسلام قبول کت ءُ رسول اللہ ﷺ ءِ خدمت ء عرض کت کہ مارا مدینہ ءِ شہر ء پترگ ءِ وہدء تئی نشانی یے گوں بہ بیت ، واجہ ﷺ ء وتی پاگ بکشات انت ءُ فرمان ئےِ کت کہ وہدے شہر ء پتراِت منی پاگ شمئے بیرک بہ بیت ۔
مدینہ ءِ ہرروچی ودار 
 	وہدیکہ رسول اللہ ﷺ ء ہجرت کت ءُ قریش ءِ منکر واجہ ﷺ ءِ شوہاز ءُ دست آرگ ء نامراد بوت انت آیانی دپ ءُ زبان ء ہمے گپ پرشت کہ ’’ محمد ﷺ ‘‘ چہ مکّہ ء دراتکگ ، چہ مکّہ ء درایگ ءِ حال مدینہ ء سربوتگ ات ءُ مدینہ ءِ مردم سرجم ء پہ دلجمی وداری اتنت کہ رسول اللہ ﷺ آیانی ملک ء کئیت ءُ پناہ زوریت ، پمیشکا ہمک روچ توامیں مسلمان سہب ء گوں روچ ءِ درایگ ء مقامءِ حرّہ ءِ نیمگء شت انت کہ باریں کدآیانی مرادانی منزل پہ آیاں سر بیت تاں گرمءِ وھدء ودار کنگ ء رند دست ھٗورک ء لوگاں پرترّانت ۔

آ دمان ھم اتک 
 	آخر یک روچے مردم ودار کنگء پد وتی لٗوگانی نیمگء پرترّ انت کہ یک یہودیء چہ دور ھمے دیست کہ لہتے اشترسوار پیداک انت ، ءُ آئیء کمّو نزیکتر آیگ ء رند اندازہ جت کہ ھمے مردم انت کہ کدی ئین انت مدینہ ء آیانی راہ ءِ چارگ ء مچاچ روسینتگ انت ، 
 	 آئیء یک جاکے جت’’یابنِی قیلہ ھٰذا جِد کم‘‘ او قیلہ شمئے بختءُ وش نصیبی اتکگ ءُ رس اِتگ۔
 	گوں واجہ ﷺ ءِ آیگ ء توامیں ازلیم جُپ اِت ءُ واجہ ﷺ ءِ دیما دراتک ، مسلماناں پہ عشق ءُ محبت ءُ کافر پہ سیل ءُ ندارہ چارگ ء در آتک انت ۔
	 توامیں مسلمان سوار ءُ پیادگ گوں سلاح ءُ چک ءُ اولاداں واجہ ﷺ ءِ چپ ءُ چاگردء ھمراہ بوت انت ءُ واجہ ﷺ ئےِ شہر ء آؤرت ، ۔
 	اول واجہ ﷺ ء ’’ قباء ‘‘ء ھنکین گپت ءُ بیست ءُ چار روچ ھمدا داشت ءُ نبوّت ءِ زمانگ ءِ اولی مسیت ’’ مسیت تقوٰی ‘‘انّوگیں ’’مسیت قباء ‘‘ ءِ بنپدایر کت ، چہ اشیء پیسر خاصیں جاہے کہ مسیت ءِ پیمء بہ بیت نیست ات ءُ صحابیاں لوگ ءُ بازار ءُ میداناں ھرکجا کہ وہد ببوتیں نماز ونت ۔حضرت علیؓ مشرکانی ھما امانت کہ رسول اللہ ﷺ ء آئیء داتگ اتنت دنتءُ سئے رٗوچء پد’’ قباء‘‘ء کئیت ءُ رسول اللہؐء دُچار کپیت۔
 	واجہ ﷺ ء جمعہ ءِ روچء مدینہ منورہ ءِ روگءِ ارادہ کت ءُ وتی ڈانچی ء سوار بوت ءُ راہ گپت، بنی سالمءِ میتگ ء سربوھگ ء پد جمعہ ءِ نمازءِ وھد داخل بوت گڑا واجہء ھمودا جمعہءِ نماز ونت، (انوگیں ’’ مسجد جمعہ ھمے جاگہءِ سرا بندگ بوتگ ) ءُ گوں انصاریانی سلاح بندیں لشکر ء واجہ ﷺ ء پہ ’’یثرب ‘‘ ءِ بازار ء رہادگ بوت ،چہ ہما نیمگء کہ رسول اللہؐ مدینہء روگء ات آ گورءِ کٗوہءِ نام’’ ثنیّۃ الوداع‘‘ ات، کسانیں چُکّاں ءُ زالبولاں یک نازینک پر بستگ ات ءُ گوں رسول اللہ ﷺءِ گندگء ہما نازینکءِ گشگ اش بندات کت۔
طلع البدر علینا من ثنیات الوداع 
 مئے واستہ پربوت چاردہی ماہ چہ وداع ءِ کوہ ء 
و جب الشکر علینا ما دعا للہ داع 
 لازم بوت پہ ما شکر گرگ ، ہما بابت ء کہ اللہ ءِ گورا توارجنٗوک ء توارجت 
أیّہا المبعوث فینا جئت بالامر المطاع 
او مئے تہا دیم دیئگ بوتگیں ، تو آؤرت انچیں حکمے کہ بایدانت منّگ بہ بیت 
	 ہریک صحابی یے ءِ دلی واہگ ءُ مستریں ارمان ہمیش ات کہ واجہ ﷺ آئیءِ لوگ ء بئیت ءُ آئیءِ مہمان بہ بیت ،بلئے واجہ ﷺ وتی اشتر ء سوارات واجہ ﷺ ءِ فرمان ہمیش ات کہ اشتر ءِ مہار یلہ انت ہرکجا کہ اشتر جُکّ اِت منی ’’مہمان جلّ ، وان واھند ‘‘ ھما انت ۔
 	اُشتر اتک ءُ واجہ ﷺ ءِ مات قوم ءِ لوگانی دیما یک جاہے جُکّ اِت ، واجہ ﷺ ایر نہ کپت ، کمّو دیر ء رند اشتر پاداتک ءُ حضرت ابوایوب انصاری ؓ ءِ لوگ ءِ پیشدر ء جکّ اِت ، ادا ھم واجہ ایر نہ کپت ، دمانے ء رند اُشتر پدا پاداتک ءُ اولی جوک جاہ ء جُکّ اِت ءُ وتی گردنءِ دراجی ء زمین ءِ سرا ایر کت نوں رسول اللہ ﷺ ایرکپت ءُ ابوایوب انصاریؓ ھم اتک ءُ واجہ ﷺ ءِ اُرد ءُ چیزئےِ زرت انت ءُ وتی لوگ ء بُرت انت بزاں واجہ ﷺ ءِ مہمان جل ءُ میزبان ابوایوب انصاری چہ غیب ء گچین کنگ بوتگ ات۔

رسول اللہ ﷺ ءِ مسیت 
	مسجد نبوی ، بزاں رسول اللہ ﷺ ءِ مسیتے اڈ کنگ ءُ بندگ یک انچیں حاجتے ات کہ بایدات چہ ہمک کار ءُ جیڑہے ء پیسرتر گیشینگ بہ بیت ،انچیں بنجاہے ءِ بوھگ الّمی انت کہ وہد ءُ نا وہد واجہ ﷺ وت ءُ وتی یلیں بیل ءُ براہندگاں وتی ہمک روچی کارگیج ءُ باندات ءِ گامگیج ءُ دمان ءُ کترہ ء پیش آؤکیں جاوراں پہ ہٗور ءُ ہمراہی ءُ پہ بیسہ ءُ اعتبار گیشیناں بہ کن انت ءُ دیما بران بہ کن انت ، پمیشکا مسجد نبوی اڈ کنگ بوت تانکہ ہمے بابت ء پہ توامیں مردماں بنجاہ ءُ بنجالگی یے بہ بیت ۔
 	 واجہ ﷺ ءِ مدینہ منورہ ء آیگ ء پیسر چشیں بنجاہ ءُ مرکزے نیست ات کہ ہروہدء توامیں صحابہ آئیءِ تہا نزبیاینت ءُ نماز بوان انت ، آ روچاں ہرکس ء ہرکجا کہ وہد ببوتین نمازاِش ونت بلئے نوں اے پیم نہ انت ، نوں وہد ءُ دمان ابید چہ نماز ء مردمانی زند ءِ رہشونی ءِ شپ ءُ روچی بنجاہے ھژدری انت ، گڑا ھمدا کہ واجہ ﷺ ءِ ڈاچی جکّ اِتگ ات ڈاچی ءِ اے جاہ ء جُکّگ وت اشارہ ات بنجاہ ہمیش بہ بیت ، گڑا واجہ ﷺ ء زمین ءِ بابت ء جست ءُ پد کت سئی بوت کہ اے زمین دو چورہ ءُ یتیمیں برات ءِ واھندی ءِ تہا انت ، ’’ سہل ءُ سہیل ‘‘ ءِ ھامین وہداں شگنز ھمدا بیت ، واجہ ﷺ ء اے دوئیں چورہ توارکت انت ءُ پہ شرّیں بہایے پہ آیانی رضا ء واجہ ﷺ ء زمین پہ بہا زُرت ءُ گوں حاک ءُ ہِشت ءُ مچّی کرز ءُ کنٹ ء مسجد نبوی بست ، ءُ مسجد ءِ کش ء دوبان بست کہ یکّے حضرت عائشہ رضی اللہ عنہا ءِ لوگ ءُ دومی حضرت سودہ رضی اللہ عنہا ءِ لوگ ات ، پدا واجہ ﷺ ء پہ توامیں لوگیاں مسجد ءِ کش ءُ پہنادء لوگ بنداں کت ۔
پہ بنی آدم ء ماہ ءُ سال ءِ نٗوکیں بنگیجے 
 	رسول اللہ ﷺ ء ہما سال ء کہ مکّہ یلہ دات ءُ مدینہ منورہ ھنکین گپت ، وہدے حضرت عمررضی اللہ عنہ مسلمانانی دانا ءُ دور چار ءُ عادلیں حاکم بوت گڑا چہ ہماکاراں کہ پہ جہانداری ء الّمی انت یکّے ایش ات کہ بایدانت مسلمانان ء وت یک انچیں تاریخ ءُ سالنامہے بہ بیت کہ چہ ہمایانی جند ءِ چمدید ءُ مزن شان ءُ ابد مان ءُ نمیرانیں واقعہے ء بنگیج بہ بیت ، چہ رسول اللہ ﷺ ءِ ہجرت ء شرتریں دگہ چے بوت کنت ، چہ واجہ ﷺ ءِ ہجرت ء رند واجہ ﷺ ءِ دست جہان ء محکم ءُ برزکنگ بوت واجہ ﷺ دنیا ءِ چاریں کنڈاں پہ حکم کنٗوک ءُ نوکیں دٗودے ایر گیج کنٗوکے ءِ بستار ء جاہ آرگ بوت ، حضرت عمررضی اللہ عنہ ء شرتر دگہ کسے اے پیمیں چیزاں کجا زانت ، پمیشکا آئی ء مسلمانانی راجی جہد ءُ تاریخ ءُ آیانی ھم بند ءُ ھمدست کنگ ء چہ واجہ ﷺ ءِ ہجرت ء اسلامی تاریخ بنگیج کت ، محرم چہ دہر ءُ زمانگاں سال ءِ اولی ماہ لیکگ بوتگ ات ، پمیشکا ماہ وتی جاہ ء اتنت بلئے سال ءِ بنگیج چہ ہجرت ء کت ۔
مدینہ ءُ یہود 
	قرآن کریم ءِ شاہدی ہمیش انت کہ یہوداں مدامی مدینہ ءِ راج ءُ کٹمان ء وتی نادیدیں لوپ ءُ دام ءِ تہا داشتگ ات ءُ ہمک مزن ءُ کسانیں جیڑہاں مدینہ ءِ مردم ءُ کش ءُ گور ءِ گیابانی ٹکّان ء گشتگ ات کہ آخری زمانگ ءِ رسول کئیت ما آئیءِ ہمراہ بیں ءُ شمئے توامیں راجان ء لگت مال کنیں ۔
 	وہدیکہ رسول اللہ ﷺ پہ سلامتی مدینہ منورہ ء اتک ءُ سر بوت ، گڑا کش ءُ گور ءِ ٹکّاں چاراِت کہ باریں یہود چے کنت ، یہودانی تہا ازلی شومی ءُ زبہری نبشتہ ات آیاں اے گورا وتی ذاتی ءُ کٹمی فائدہ ءُ کنّت ءِ خیال داشت ءُ رسول اللہ ﷺ ءِ ہمراہداری ءِ بدل ء واجہ ﷺ ءِ خلاف ء اٗوشتات انت ، بلئے تنا وہدے کہ یہودتوامیں آپ ء شِڑ ءُ لُرد بہ کن انت اللہ تعالی ءِ توفیق ءُ مہربانی ء چہ یہوداں دو مزن نامیں راجی ءُ دینی سرٗوک اتک واجہ ﷺ ءِ خدمت ء حاضربوت انت ءُ چہ واجہ ﷺ ءِ نزّیک ء گندگ ء رند آیاں اسلام ءِ دولت دستی کت ، ’’عبداللہ بن سلام ‘‘ مدینہ منورہ ءِ یہودانی مزن نام تریں دینی رہشون ات ءُ’’میمون بن یامین ‘‘ چہ یہودی سرداراں یک اعتبار دار ءُ مڑاداریں سرداراں یک سردارے ات ، گوں اے دوئیں واجہانی اسلام قبول کنگ ء رند اے حقیقت پاشک بوت کہ یہود اسلام ءِ دوست نہ انت ۔
مدینہ منورہ ء جہمنندی ء رند 
 	 چہ واجہ ﷺ ءِ تعلیمانی سر بوھگ ءُ مدینہ ءِ مردمانی اسلام ءِ منّگ ءُ زُورگ ءُ صحابیانی درانڈیھی ءُ رسول اللہ ﷺ ءِ آیگ ءُ جہمنند بوھگ ء پیسر مدینہ ءِ چاگرد بہر ات ءُ مدینہ ءِ مردم پہ یکدگر ء درامد ءُ بدواہ اِتنت ، چیا کہ یک دراج کشّیں لوگی جنگے ء چہ زمانگاں مدینہ ٹپّی ءُ بے وت کتگ ات ۔
 ’’اوس ءُ خزرج ‘‘ یک مزنیں ٹکّے ءِ دو بولک اِتنت کہ اول پہ کسانیں جیڑہے ء اِشانی تہا لٹ جنگی یے بندات بوت ءُ پدا لٹ پہ زھم ءُ تیر ء شت ءُ’’ توبجن کہ من جناں ‘‘ باری تاں اِدا سربوت کہ ہریک اوسی یےء خزرجی ءِ ءُ ہریک خرزجی یےء اوسی ءِ ’’ پت کشتگ‘‘ ات ، یہودء چہ اے جاور ء پہ وتی کٹم ءُ بولکاں سوت زُورگ ءِ وار نہ باہینت ، آیاں رٗوکیں آس گیشتربرانزدیئگ ءِ نادیدیں جہد کت ، رسول اللہ ﷺ ءِ جہمنندی ء رند نوں ’’مجول ‘‘چہ یہود ءِ دست ء درایان ات ، ھمے پیما چہ مدینہ ءِ عربی ٹکّاں ہم لہتے وتی جند ءِ باندات ء تہار گندگ ء اتنت ، آیاں ’’ نفاق ‘‘ ءِ راہ درچِت ۔
گوں سئے دابیں دژمناں دیم پہ دیمی 
	واجہ ﷺ ء زانتگ ات کہ قریش واجہ ﷺ ءِ درانڈیھی ء ’’ایر بُرت‘‘ نہ کنت ، گڑا الّم آ پہ رسول اللہ ﷺ ءِ پریشان کنگ ءُ آئیءِ جہد ءِ دیما اٗوشتگ ء دست ءُ پادے سُرینیت ۔ 
 	دومی گورا واجہ ﷺ ء اے گپ ھم نوں باور بوت کہ تیوگیں یہود آئیءِ سرا ایمان نیاریت ءُ یہود ھم پہ رِپک ءُ پندل واجہ ﷺ ءِ تاوان دیئگ ءُ آئیءِ دیما اٗوشتگ ءِ زیر بُریں جہد کنت ، واجہ ﷺ ہمے دوئیں گلّانی دژمنی ءِ اندازہ جنگ ء ات کہ سیمی گلّے ہم پیدا بوت ’’ منافق ‘‘ ھما مردم اتنت کہ آیاں موسم ءُ گوات ءِ دیم چاراِت ءُ دیما کنزگ ءُ پشتہ کنزگ ءِ گام چست کتگ ات ۔
 واجہ ﷺ ء وتی انان گپت ءُ گوں اے دژمناں پہ ہوشیاری ءُ ھمّت دیم پہ دیمی کت ،
مکہءِ کافرانی گرءُ دارءُ مدینہ ءِ نزّءُ گورءِ عرب قبیلہانی گوما صلح ءُ عہد
	جنگءِ اجازت رسگء پد مسلماناں ماراِت کہ حکمت ءُ داناہی ءِ لٗوٹ ھمیش اِنت کہ وتی گرءُ دارءِ داہرہء قریش ءِ ھما تجارتی راہءِ نیمگء گور بہ کنیں کہ مکہ ء چہ ملکءِ شامء روت، پمیشکا رسول اللہ ﷺ ء اے کارءِ واستہ دو منصوبہ تیار کت۔ (۱) ھما قبیلہ کہ اے راہءِ گورءُ کشءِ درمیانی علاقہاں آباد انت، آیانی گوما دوستی ءُ مدت ءُ کمک ءُ جنگ بندی ءِ عہدءُ قرار کنگ۔(۲) اے شاہرہءِ نیمگء گشتی گروہ روان دیئگ، اولی منصوبہ ءِ موہ ء اے پیشامد ذکر کرزیت کہ رسول اللہؐ وتی جنگی مہم ءِ بندات کنگء پیسر ھمے پیمیں دوستی ءُ جنگ بندی ءِ عہدءُ قرارے قبیلہ جہینہءِ گوما کنت مسلماناں وتی اے دوئیں منصوبہانی نفاذ ءُ جاری کنگ ءِ واستہ جنگی مہم عملاً بندات کت انت، گشت گردی ءِ درٗوشمء فوجی لشکر گشت کنگء لگ اِت، مقصد اِش ات کہ مدینہ ءِ کرءُ کش ءُ مکہ ءِ راہانی سرا چم ایر کنگ بہ بیت ءُ اٗودءِ جاورانی حال معلوم بہ بیت، ءُ یثرب ءِ مشرک ءُ یہودءُ نزءُ گورءِ سرکشیں بدوّاں اے مارشت دیئگ بہ بیت کہ مسلمان زٗوراورءُ طاقتور انت، ءُ قریش وتی معاش ءُ اقتصادءِ ازباب ءُ معیشتاں خطرہ ءِ تہا گندیت بلکیں صلحءِ نیمگء جُکّیت۔
یہودیانی عہدءُ قرار
	رسول اللہ ﷺء مدینہءِ جاورءُ حالاتانی نگیگیءُ بد امنیءُ بے آسراتیءِ حالت دیست گڑا واجہ ﷺء اے ماراِت کہ مسلمانءُ یہودیانی میانجیء یک عہدءُ قرارے بہ بیت تاکہ دوئیں فریق آزادیءِ گوما مدینہء جہمنند بہ بنت، ہریکےءِ مذہبی حقءُ حقوق پہازگ بہ بنت،ءُ شہرءِ توامیں نندؤک دریءُ ڈنّی اُرش کنٗوکانی دیمپانیء یک بہ بنت۔ رسول اللہ ﷺ ء یہودیانی گوما گپءُ تران کتءُ یک ھمے قسمءِ عہدءُ قرارے ءِ سرا آیاناں رضامند کتءُ یہودیاں محکمیں سوگند وارت کہ ما اے عہدءُ قرارء برجم داریں، بلئے چیزے روچء پد آیاں دیست اسلامءِ توان ءُ طاقت گیش بوان ءُ مئے زٗورءُ رعب نزٗور بوان اِنت، گڑا آیاں دل سُچُکء گپتءُ آیاں وتی پیسری ایں رِپک ءُ چالءُ ہنر بندات کت انت، یہودیانی کارپدانی سزاءِ ذکر دیمتراکئیت۔
منافقانی گوما مسلمانانی راہءُ رہبند
	مدینہءِ دوئیں قبیلہ اوسءُ خزرج وت ماں وتی جنگءُ جدلاں چہ پرشت ءُ پرٗوشءِ آماچ اِتنت ءُ آیاں لٗوٹ اِت’’ عبداللہ بن اُبیّ بن سُلول‘‘ء وتی بادشاہ جٗوڑ بہ کنیں تاکہ ما وت ماں وتء تپاکءُ ھمگرنچ بہ بیں، بلئے رسول اللہؐءِ آیگء پد آیاں واجہ ﷺ وتی رہبر ءُ رہشٗون ءُ سرٗوک جٗوڑ کت، عبداللہ بن ابیءِ حیال اش ات، اگاں محمد ﷺ میاتکیں گڑا مدینہءِ بادشاہی ھمائیء رسیت، پمیشکا آئیء پہ ضدءُ کینگ گوں وتی ھمراہاں منافقیءِ راہ زُرت ءُ چیرکائی مسلمانانی حلاف کنگ بندات کت، منافقاں سرظاہرء اسلام قبول کت بلئے اندرء آ مسلمانانی دژمن اتنت، مسلماناں مدام آیانی گوما شرّی ءُ نیکی کتءُ آیانی ردی ءُ غلطیاں چہ چشم پوشی کت،مقصد اش ات کہ مسلمانانی شرّیءُ نیکی کنگء بلکیں ا ٓ اثر مند بنت ءُ حقیگیں مسلماں جٗوڑ بنت، بلئے بُن اصلء منافق مسلمانانی دژمن ءُ آستونکءِ ماراِتنت، پمیشکا رسول اللہ ﷺ ء مسلمان کڈّن کت انت کہ منافقاں چہ ہوشیار بہ بنت ءُ وتی انانء گور بہ کن انتءُ آیانی کرّا رازی گپ ءُ تراناں ظاہر ءُ آیانی گوما دوستی ءُ سنگتی مہ کن انت، منافقانی ٹولی اسلامءِ زٗوراور ءُ سربلندی ء پد وتی موتء وت مُرتءُ ھلاس بوت۔ 
رسول اللہ ﷺ ءِ غزوات ءُ سرایاآنی لڑ
	واجہ ﷺ ءِ جنگ دو وڑیں بوتگ انت یکے ہما کہ واجہ ﷺ ء وتی یک خاصیں مردمے ءِ کمانداری ء یک گلّے راہ داتگ ، ءُ دومی ہما جنگی لشکر کہ آئی ءِ تہا واجہ ﷺ وت جنگ ءِ سرلشکر بوتگ ، آ لشکر کہ وتی خاصیں مردمے ءِ دست ءِ چیرا دیم داتگ آ لشکر ء ’’ سریہ ‘‘ گشگ بیت ءُ ہمالشکر کہ واجہ ﷺ وت آئیءِ لشکر ءِ کماش ءُ پیشونک بوتگ آ لشکر ء ’’ غزوہ ‘‘ گُشگ بیت ، جہل ءِ لڑ ہمالشکرانی جنگی کارپدانی بیان ء انت کہ چہ آیاں لہتے واجہ ﷺ ء وتی خاصیں مردمانی دست ءِ چیرا دیم داتگ انت ءُ ہما جنگانی گپ ءُ بیان ھم است انت کہ رسول اللہ ﷺ ء وت آ لشکرانی پیشونکی کتگ ۔
 	 ہجرت ءِ اولی سال ء سریہ حمزہ ، سریہ عبیدۃ ، سریۃ سعدبن ابی وقّاص ، دومی سال ء ، عزوہ ابوآء ، بزاں غزوہ ودّان ،غزوہ بُواط ، غزوہ ذی عُشیرہ ، غزوہ سفوان ،بزاں غزوہ بدر اُولٰی یابدر صُغریٰ ، سریہ عبداللہ بن جحش ، غزوہ بدرکبری ، غزوہ قرقرۃ الکدر،غزوہ بنی قینُقاع ، غزوہ سویق ، سیمی سال ء غزوہ غطفان ، غزوہ بحران ، سریۃ زیدبن حارثہ ، غزوہ أحد ، غزوہ حمرآء الاسد ، ۔ چارمی سال ء سریہ ابو سلمہ ، سریہ عبداللہ بن اُنیس ، سریۃ القرّآء بزاں سریہ ’’ مُنذر ‘‘ غزوہ بنی نضیر ، ، غزوہ بدر موعد، پنچمی سال ء غزوہ دومۃ الجندل، غزوہ مُر یسیع بزاں غزوہ بنی مُصطلق، غزوہ خندق ، بزاں غزوہ احزاب، ءُ غزوہ بنی قریظہ۔
 	 ششمی سال ء ، سریہ محمد بن مسلمہ غزوہ بنی لحیان ، غزوہ ذی قرد ، سریہ عکّاشہ بن محصن ، سریہ ابوعبیدۃ بن الجرّاح ، سریہ جموم ، سریہ عیص ، سریہ طرف ، سریہ حسمیٰ ، سریۃ وادی القریٰ ، سریۃ دومۃ الجندل ، سریہ فدک ، سریہ ام قرفہ ، سریہ عبداللہ بن رواحہ ، سریہ کُرز بن جابرالفہری ، ءُ صلح حدیبیہ ، ہفتمی سال ء غزوہ خیبرغزوہ ذات الرقاع ءُ سریۃ أخرم بن ابی العوجاء ، سریہ ابوبکر، سریہ بشر بن سعد، سریہ غالب بن عبداللہ، سریہ بشیر، ہشتمی سال ء سریہ غالب بن عبداللہ لیثی ،غزوہ موتہ ، سریہ عمروبن العاص ، سریہ أبوعبیدہ ، فتح مکّہ ، غزوہ حنین ، غزوہ طائف ۔
 	نہمی سال ء سریہ بنی تمیم ، سریہ عبداللہ بن عوسجہ ، سریہ قُطبہ بن عامر ، سریہ ضحّاک بن سفیان ،سریہ علقمۃ بن مجزّز، سریہ علی بن ابی طالب ، ءُ غزوہ تبوک ، دہمی سال ء سریہ خالدبن ولید ءُ سریہ علی ، ءُ ہمے سال حجۃ الوداع انت ، ءُ ہمے سال ء رسول اللہ ﷺ ء حضرت اسامہ بن زید رضی اللہ عنہما آفتیں لشکرے ءِ کماندار جوڑ کت ءُ روم ءِ جنگ ء دیم دات ، اے لشکر ءِ بابت ء گیشتر زانشت دیمترا کاینت،رسول اللہ ﷺءِ جنگی مہمّاتانی گیشوار چوش اِنت۔
 ۱ ۔ سریہ حمزہ رضی اللہ عنہ 
	ہجرت ءِ اولی سال ءِ ہفتمی ماہ (کہ رمضان المبارک ات ھم ) رسول اللہ ﷺ ء وتی ناکو حضرت حمزہ رضی اللہ عنہ ء را سی مہاجریں صحابیانی یک گلّے دات ءُ قریش ءِ یک رہگوزی تجارتی کاروانے ءِ سرا اُرش کنگ ءِ حکم دات ، حضرت حمزہ ’’ عیص ‘‘ نامیں جاہے ء کہ دریا ءِ لمب انت گوں قریش ءِ کاروان ء دپ کپت ، دوئیں گورا جنگی سرپ ریزگ بوت انت بلئے ’’ جُہینہ ‘‘ ءِ کماش درمیان ء کپت ءُ اشان ء پہ جنگ ء نئیشت ئےِ ، ابوجہل ء کاروان زُرت ءُ مکّہ ء شت ءُ حضرت حمزہ رضی اللہ عنہ مدینہ منورہ ء پرترّاِت۔
۲۔ شوال ءِ ماہ ء رسول اللہ ء حضرت عبیدہ بن حارث رضی اللہ عنہ ء را شست مہاجریں زھم جنانی امیر کت ءُ ابوسفیا ن ءِ جنگ ء دیم پہ ’’ رابغ ‘‘ نامیں جاہے ء دیم دات ، اے بری ھم اسلام ءُ کفر ءِ مزنیں جنگے ءِ موہ دیما نیاتک ، البتہ پہ اسلام ء اولی تیر حضرت سعدابن ابی وقّاص رضی اللہ عنہ ء ہمے جنگ ء جت ۔
۳۔ سریہ سعد بن ابی وقّاص 
 	ذی قعدہ ءِ ماہ ء واجہ ﷺ ء مہاجرانی زھم جناں بیست مردم حضرت سعدبن ابی وقاص ءِ کماشی ء خرّار نامیں جاہے ء دیم دات ءُ مقصد قریش ءِ ہماتجارتی کاروان ءِ اُرش کنگ ات بلئے چہ اے واجہانی سر بوھگ ء پیسر کاروان گوستگ ات ، اے بری ہم ہچ پیمیں جنگ ءُ تاوانے نہ بوت ءُ کاروان پہ وتا شت ءُ صحابیانی کسانیں جنگی گل مدینہ منورہ ء واتربوت ۔
غزوہ أبواء 
 	ہجرت ءِ دومی سال ءُ صفر ءِ ماہ ء رسول اللہ ﷺ ء شست نفر چہ مہاجرانی زھم جناں زُرت ءُ قریش ءِ بولک بنوضمرہ ءِ سرا اُرش کنگ ءِ نیت ء ماں ابواء ءِ دمگ ء شت ، قریشی کاروان چہ واجہ ﷺ ءِ سر بوھگ ء پیسر دراتکگ ات ، گڑا رسول اللہ ﷺء گوں بنو ضمرہ ءِ کماش ءُ سردار ’’ مخشی بن عمرو ‘‘ء صلاح کت ءُ پانزدہ روچ ء رند مدینہ منورہ ء پرترّاِت ، اے غزوہ ءِ دومی نام ’’ غزوہ ودّان ‘‘ انت ۔
غزوہ بُواط 
 	 ہجرت ءِ دومی سال ءِ ربیع الاول ءِ ماہ ء واجہ ﷺ ء دوصد صحابی زُرت ءُ قریش ءِ یک مزنیں تجارتی کاروانے ءِ سرا اُرش ءِ نیت ء دراتک اے کاروان امیہ بن خلف ءِ ساربانی ء گوں صد مردم ء چہ ہمے دمگ ء گوزگ ء ات، واجہ ﷺ ’’ بواط ‘‘ نامیں جاہے ء کہ سربوت آسئی بوت انت کہ کاروان گوستگ ، واجہ ﷺ وت ءُ ہمراہاں پدا مدینہ منورہ ء پرترّاِت ۔
 غزوہ ذِی العُشیرہ
 	ہمے سال ءِ جمادی الاولی ءِ ماہ ء واجہ ﷺ چہ وتی یلیں بیلاں دوصد زھم جن ءُ سرمچار زُوریت ءُ پہ قریش ءِ دگہ کاروانے ءِ سرا بیڑ کنگ ءِ نیت ء درکئیت ، وہدیکہ واجہ ﷺ ذی العشیرہ نامیں جاہے ء سربوت واجہ ﷺ ء را حال رست کہ کاروان گوستگ ، گڑا واجہ ﷺ ء لہتے روچ ہمے دمگ ء داشت ءُ رندا گوں بنو مدلج ءِ ٹکّ ء یک قولنامے ءِ سرا تپاک کت ءُ مدینہ منورہ ء پرترّاِت ۔
 غزوہ سفوان
 	چہ ذوالعشیر ہ ء دہ روچ رند کرزبن جابرفہری مدینہ منورہ ءِ اُشترانی چراگجاہ ءِ سرا بیڑ کت ءُ بازیں مالے رُمبینت ءُ برت ئےِ ، واجہ ﷺ ء حال ء گپت واجہ ﷺ ء آئی ءِ رندا دراتک ’’بدرءُ سفوان‘‘ نامیں جاہے ء کہ سربوت واجہ ﷺ سئی بوت کہ کرز باز دیرانت کہ چہ ِادا گوستگ ءُ شتگ ، واجہ ﷺ پرترّاِت ءُ اے غزوہ سفوان غزوہ بدر صغریٰ ءُ بدراُولیٰ ھم گشگ بیت ۔
 سریہ عبداللہ بن جحش 
 	ہمے سال ءِ رجب المرجّب ءِ ماہ ء رسول اللہ ﷺ ء دوازدہ مہاجرانی کسانکیں گلّے حضرت عبداللہ بن جحش رضی اللہ عنہ ءِ دست ءِ چیر ء ماں ’’ نخلہ ‘‘ ء دیم دات ، مقصد قریش ءِ تجارتی کاروان ءِ دیم گرگ ءُ آیانی مالی تاوان دیئگ ات ، کاروان ءِ سلاہ بند ءُ بازیں مردماں جنگ دات ، اے جنگ ءِ تہا کاروان ءِ کماش ءُ ساربان عمروبن حضرمی تیر وارت ءُ مُرت ، ءُ کاروانیاں پرٗوش وارت ءُ آیانی مال ءُ دلوت مسلمانانی دست ء کپت انت ، اے اولی روپ ءِ مال ات کہ مسلمانانی دست ء کپت ءُ اندازہے ھم بازات ، اے توامیں مالانی گردٹپّیں چارک ایوک ء عبداللہ بن جحش ءُ آئیءِ سرمچاریں بیلانی سرا بہر بوت ۔
غزوہ بدر کبریٰ 
 	چہ واجہ ﷺ ءِ ہجرت ءُ مدینہ منورہ ء وتی بنجالگی ءُ ہنکین گرگ ء رند قریش ءِ شرکی کماش ءُ ایدگہ اسلام دشمناں زانت کہ محمد ﷺ دست پہ دست نندیت ءُ وتی جہد ءُ توار ء دنیا ءِ کش ءُ گوراں تالان کنگ ءِ ہردابیں جہد کنت ، ءُ محمد ﷺ ءِ دیما اٗوشتگی انت ءُ آئیءِ کار دیما روگ ء نہئیلگی انت ، اے کار پہ ہٗورکیں دست ء نہ بیت پہ اے کارء مزنیں توان ءُ دورچاری ے ءِ ضرورت انت ءُ مزنیں مال ءُ ھستی یے اے جہد ءِ تہا ہلّیت اے یکّے ءُ دو ءِ کار نہ انت پہ اے کارء مزنیں مال ءُ مڈی یے نزآرگ بہ بیت ، پہ اے کار ءِ واستہ آیاں ’’ ہٗوریں بنمالے‘‘ مُچ کت ، ءُ اے ہٗوریں بنمال وتی راج دوست ءُ جہان گرد ءُ سردءُ گرم چشتگیں کماش ابوجہل ءِ دست ء دات ءُ اے پیمء ابوجہل قریش ءِ ہمک کار ءِ پاگواجہ ءُ کماش منّگ بوت ، بلئے اے تجارتی کاروان ءِ ساربان ءُ کماش ابوسفیان ات۔
 	دومی گورا رسول اللہ ﷺ ء ہم دیستگ ات ءُ زانتگ ات کہ آئیءِ راج ءِ مشرکیں پیشونک آئیء پہ آسودگی ء نندگ ءُ مردمان ء اللہ ءِ گورا توارجنگ ء نئیل انت پمیشکا واجہ ﷺ ء مدامی گیگ گورات ءُ آئیء قریش ءِ تجارتی ءُ سوداگری کارواناں آسودگ ء روگ ءُ آیگ ء نئیشت ۔
 	اے بری ئیں بیڑ چہ پیسری ئیں اُرشاں مستر ءُ بے درورات ، اے بری اللہ تعالی ء ہماچیز پیشدارگی اِتنت کہ پہ رسول اللہ ﷺ ءِ ہمراہان ءُ پہ رندی آؤکیں مسلماناں پہ بنی آدمی مارشتی چاگرد ء مانند ءُ مثالءِ بہ بنت ءُ ایر بہ بنت ، اے جنگ حق ءُ باطل ءِ گیش ءُ گیوار ءِ جنگ ات کفر ءِ لشکر گوں مزنیں تیاری ءُ ہژمے ء پہ مرگ ء دراتکگ ات ءُ اللہ ءِ لشکر سرظاہر ء نزٗور ءُ بے وسءُ بے سلاہ ءُ تٗوشگ ء دیما دراتک ، رسول اللہ ﷺ ء دگہ چیزے پیش دارگ بوت ءُ چہ پیشداشتگین ء مستریں چیزے دیئگ بوت ۔
 	پہ ہمے مقصد ءِ دست آرگ ءِ حاطرا ہجرت ءِ دومی سال ءِ رمضان المبارک ءِ ماہ ءُ دوازدہمی روچ ء واجہ ﷺ گوں سیصد ءُ سیزدہ ہمراہاں پہ قریش ءِ مستریں تجارتی کاروان ءِ سرا اُرش کنگ ء دراتک ، واجہ ﷺ ءِ ھمراہانی تیاری ءِ اندازہ ایش ات کہ سیصد ءُ سیزدہ مردم ءِ سواری دو اپس ءُ ہفتاد اُشتر اِتنت ، تٗوشگ ہم کم ءُ سلاہ ھم توام نہ اِتنت ۔
 	’’ صفراء ‘‘ ء سربوھگ ء رند واجہ ﷺ ء ’’بسبس بن عمرو جُہنی ءُ عدی بن زغبآء جہنی رضی اللہ عنہما ’’ چاریگ ؍ چارو‘‘ جوڑ کت ءُ ابوسفیان ءُ آئیءِ کاروان ءِ جست ءُ پدا دیم دات انت، چوناہیء ابوسفیانء ہم شرّی ء زانتگ ات کہ محمد ﷺ آئیءِ رپک ءُ پندلاں پچ ریچگ ءِ بابت ء دست ہٗورک ء نہ نشتگ پمیشکا چہ مدینہ ء ہرپیمیں رہگوزے آئیء بہ دیستیں رسول اللہ ﷺ ءُ آئی ءِ جنگی تیاریانی بابت ء الّم جستے کت ،چہ لہتے رہگوزاں ابوسفیان ء حال رسیت کہ محمد ﷺ تئی کاروان ءِ سرا کپتگ ، آئیء دمان ء یک چالاک ءُ زٗوراکیں قاصدے پہ مکّہء دیم دات ، آئیءِ قاصد ’’ضمضم غفاری‘‘ وہدیکہ مکہء سربوت ءُ آئیء اے حال سرکت کہ شمئے مستریں تجارتی کاروان محمد ﷺ ءِ دست ء کپگی انت ، گڑا توامیں قریشی سروک برانز گپت انت ءُ گوں مزنیں شان ءُ ٹہل ءُ گرٗوناکی ء پہ ڈھل ءُ چاپ ءُ سُرنا جنگ ءِ جاراِش جت ءُ گوں وتی توامیں سلاھبندیں مردماں قریش ءِ توامیں ڈلگیں کماش ھم ھمراہ بوت انت ءُ وتی دل گرم دارگ ءِ واستہ چک ءُ زالبو ل اش ہم ھمراہ کت انت ۔ 
 	اے گپ زانگ بہ بیت کہ وہدیکہ ابوسفیان وت ءُ کاروان ء چہ رسول اللہ ﷺ ءِ دست ہبیل ء گوست ءُ سئی بوت کہ ابوجہل ءُ قریش ءِ توامیں میر ءُ کماشاں توپانیں لشکرے زُرتگ ءُ گوں محمد ﷺ جنگ ء پیداک انت آئیء کلہ دیم دات کہ شما وتی مول ءُ مراد حاصل کت ءُ ما سلامت وتی منزل ء سربوت ایں ، نوں شرترانت کہ شما جنگ ءِ خیال ء چہ دل ء درکن اِت ءُ پرترّاِت ءُ بیاات ، ابوجہل ءُ ایدگہ ماں میارٗوکیں شرکی کماشاں ابوسفیان ءِ گپ مان نیاؤرت ءُ ہرحالت جنگ ءِ فیصلہ ءِ سرا اٗوشتات انت ۔
فیصلہ ءِ دمان اتک 
	نوں کہ رسول اللہ ﷺ سئی بوت کہ قریش ءِ تجارتی کاروان ءُ کسانیں لشکر ء چہ دست ء دراتکگ ءُ آئیءِ بدل ء قریش ء مزنیں سلاہبند ءُ جنگ زانتیں لشکر ے زُرتگ ءُ پیداک انت واجہ ﷺ ء وتی جان ندرکنٗوکیں ھمبلان ء نز آؤرت ءُ آیان ء حال دات ءُ شؤر جست کت کہ نوں مارا چے کنگی انت ، جنگ بہ کنیں ، صلاح بہ کنیں ، پرترّاِں ، چہ مدینہ ء کمک تواربہ کنیں ، اے توامیں گپ واجہ ﷺ ء وتی سیصد ءُ سیزدہیں ھمراہانی دیما ایر کت انت ۔
 	چہ مہاجر ءُ انصاریاں ہرکس کہ گون ات توامیناں یک زبان ء عرض کت : یارسول اللہ ما ہر چیز ء گوں تو گون ایں ، ءُ تئی ہمراہداری ءُ پلّہ مرزی ء وتی جان ءُ مال ءِ ندرکنگ ء پہ وتا وش بختی یے زانیں‘‘ چہ انصار ءِ گورا خزرج ءِ سردار حضرت سعد بن معاذ رضی اللہ عنہ ء عرض کت ’’یا رسول اللہ ﷺ اگاں تو مارا دریا ء دور کنگ ءِ بگشئے ما جُہلیں زر ء دور کنیں‘‘ حضرت مقدادبن اسود رضی اللہ عنہ ء عرض کت ’’ یا رسول اللہ ما تئی چپ ءُ چاگرد ء اوشتین ءُ گوں تئی دشمناں جنگ کنیں‘‘ چہ صحابیانی اے دل اڈ کنوکیں گپاں واجہ ﷺ وشحال ءُ دلجم بوت ، چیا کہ واجہ ﷺ ء کٹ ءُ سوب ءِ مستاگی پیسر دیئگ بوتگ ات ۔
 	 وہدیکہ واجہ ﷺ وت ءُ ہمراہاں پہ جنگ جاہ ء رہادگ بوت آیاں ندارہ عجیب دیست کہ جنگی شرتریں ’’ پاسگاہ‘‘ پیسر ء قریش ء گپتگ اتنت ءُ نشتگ ات ، پہ رسول اللہ ﷺ ء ڈل ءُ ڈٗوک ءُ سنگ پادیں جاہ پشت کپتگ اتنت ، ءُ آپسر ہم پیسر ء قریش ء گپتگ اتنت ، گوں سنگرانی گرگ ء دیرنہ گوست کہ آسمان ء ’’نہ گورتیں جُڑاں بست ءُ برشامی ترندیں درداں گوار ماں گواراں بست ءُ زمین ءِ رنگ ءُ درٗوشم بدل بوت انت میدان ءُ راستیگیں زمین شرد ءُ مین بوت انت ءُ سنگ پادیں ءُ ریکیں زمین ترند بوت انت ءُ آپ جہلگ ء شت انت‘‘ ادا یک فائدہے ایش بوت کہ ہرگورا شیپ ءُ سرجہلگاں آپ بوت ءُ آپداریں جاہ ہم چہ آپ ء سرکیل بوت انت ، یکبرے پدا قریش ءِ کماشاں گوں ابوجہل ء دست بندی کت کہ جنگ ء کٹ ءُ سوبے مان نیست ، شرترہمیش انت کہ جنگ ءِ فیصلہ ء پرٗوش ءُ پادا کہ پرترّاں ، ہمے شؤر ہمامردماں ہم دات کہ چہ مکّہ ءُ قریش ءِ راج ء دریں مردم اِتنت ءُ رسول اللہ ﷺ ءِ دشمنی ءِ سبب ء گوں قریش ء ہمراہ بوتگ اتنت ، وہدے ابوجہل ہچ پیمء چہ جنگ ءِ فیصلہ ء پرترّگی نہ ات گڑا راہ ء گوں کپتگیں مشرک ءُ کافر اں وہدیکہ اے جاور دیست آ چہ ابوجہل ءِ کاروان ء جتا بوت انت ءُ ہر کس وتی ملک ءُ دمگاں شت انت بلئے ابوجہل وت ءُ وتی قریشی لشکر ء وتی جاہ ءِ سرا اٗوشتات ۔
 	اے شپ دوئیں لشکراں پہ سہب ءِ ودار ء روچ کت ءُ ہرکس وتی پیمء ہمے جہد ء ات کہ باندات جنگ ءِ میدان ء وتی نمیرانیں کارپدے پشت بہ گیج اِیت، رسول اللہ ﷺ ء توامیں شپ وتی رب ءِ دربار ء پہ فریاد ءُ زاری ءُ دعاءُ عبادت روچ کت ، مسلمانان ء واجہ ﷺ ء آرام ءِ حکم دات تانکہ باندات جنگ ءِ تہا نزور مہ بنت ، گوربام ء رسول اللہ ﷺ ء صحابہ کرامان ء توار پرجت ’’ الصلاۃ عباداللہ ‘‘ او اللہ ءِ بندہاں نمازءِ وہد انت ‘‘ گوں واجہ ﷺ ءِ توار ء صحابہ کرام چہ واب ء جاہء سِرّاتنت ءُ زوت زوت ء نماز ءِ تیاری کت ءُ پہ نماز ء مسلمانانی سرپ ریزگ بوت انت ۔
 	یک گورے یکّیں رب ءِ وشنٗودی ءِ لوٹٗوک آئیءِ دیما سرشکون اِتنت ءُ دومی نیمگء شرک ءُ بت پرستانی گل ءُ لشکر حیران اِتنت ءُ ہرکس وتی دل دوستیں بت ء توار پرجنگ ء ات ، نماز ء رند کہ روچ ء وتی رژن ءِ پردگ چست کناں کت جنگ ءِ میدان سمبھ اِت ءُ دوئیں گوراں زھم جن ءُ پہلوان یکدگر ءِ سرا بیڑ کنگ ءِ بہانہ شوہاز کنگ ء اِتنت ، اللہ ءِ لشکرءِ سروک ءُ رہشٗون ’’محمد الرسول اللہ ﷺ ‘‘ ءُ کفر ءُ شیطان ءِ لشکر ءِ ’’ سرلشکر ‘‘ اے امت ء ِ فرعون ابوجہل ات ۔
 	چہ کافرانی لشکر ء سئے کٗوہ پروشٗوکیں پہلوان دیما کنزاِتنت کہ میدان ء تہا دو پہ دو جنگ بہ کن انت ءُ ہرکس گیش بوت آ نام درآریت ءُ ہرکس کُشگ بوت ، آئی ءِ جند ءُ نام دوئیں گاربنت ، عتبہ ، شیبہ ، ولید ، اے سئے ایں مردم چہ قریش ءِ ہما پہلواناں اِتنت کہ کس ء اِشانی دیما اٗوشتگ ءِ گت ءُ گمان نیست ات ، اے سئے ایں دیما اتک انت ءُ پہ وتا چہ رسول اللہ ﷺ ءِ لشکر ء مٹ ءُ دروراِش لوٹ ات ، گڑا ، عبیدہ ، حمزہ ءُ علی ، چہ واجہ ﷺ ءِ لشکر ء دیما کنزاتنت ءُ قریش ءِ پہلوانانی دیما دراتک انت ۔
 	اللہ ءِ امر بوت شرک ءِ سئے ایں پہلوان یک یک ء سرسست ءُ ڈونڈ بوت انت ءُ چہ مسلمانانی سرمچار ءُ جان ندریں لشکر ء ایوک ء حضرت عبیدہ ٹپّی بوت بلئے انچیں ٹپ کہ آئی ءِ زندگ پشت کپگ ءِ اِمکان نیست ات ، حضرت علی رضی اللہ عنہ ء چست کت واجہ ﷺ ءِ خدمت ء آؤرت واجہ ﷺ ء حضرت عبیدہ ءِ دیم ءِ دنز گوں وتی مبارکیں دستاں پہک کت انت ، ءُ آئیء واجہ ﷺ ء گوں وتی پاداں تکہ دات ، حضرت عبیدہ ء جُست کت یا رسول اللہ ﷺ من شہید اٗوں ؟ واجہ ﷺ ء فرمان کت عبیدہ من شاہداٗوں کہ تو اللہ ءِ دین ءِ سربلندی ءِ جہاد ء شہید ئے ،گوں اے گپ ء حضرت عبیدہ رضی اللہ عنہ گل بوت ءُ عرضے کت یارسول اللہ اگاں تئی ناکو ابوطالب زندگ بوتیں ، آئیء باورکتگ ات کہ آئیءِ اے شعر پہ من برابرانت :
 ولانسلّم ، حتی نُصرع حولہ ،، ونذھل عن ابنآئنا والحلائل 
ما آئیء دشمن ءِ دست ء نہ دیں تاں کہ ما یک یک ء آئیءِ کش ءُ پہناد ء کُشگ بہ بیں ، ءُ ما چہ وتی چک ءُ زالبولاں بے ترانگ مہ بیں ۔
 	 حضرت عبیدہ کہ وتی ساہ وتی واہند ءِ سپردکت ، واجہ ﷺ ء آئیء گوں وتی مبارکیں دستاں درپ ءُ جاہ کت ، ءُ اے اولی شہید بوھگ ءِ سعادت ات کہ ہمے بزرگوار ءِ نصیب ء بوت ،مشرکانی سئے ایں نامی ئیں زھم جن ءُ گٗوک پرٗوش کہ جہنمی بوت انت نوں چہ دوگورا جنگ ءِ آس ء سر پہ آسمان ء کشّ اِت ۔
 	اے جنگ ءِ یک دگہ جیڑہ ءُ مصیبتے ایش ات کہ چہ رسول اللہ ﷺ ءِ کم ءُ کسانیں لشکر ء گیشتریں زھم جن ءُ سرمچار قریشی اِتنت ءُ چہ مکّہ ءِ شرکی لشکر ء درہ قریش ءُ آئیءِ ہمراہ اِتنت ، اِشان ء گوں یکدگر ء خونی سیادی است ات ،انچیں است ات کہ پت ءُ چک ءُ انچیں است ات کہ ترو زتک ءُ ناکو زتک اتنت ، بلئے انچش کہ مشرکانی ہمے مارشت ات کہ چہ آیانی کٹم ءُ کساں ہرکس ء کہ اسلام قبول کتگ آ آیانی ہچ نہ ‘‘ انت ، اے مارشت مسلمانانی تہاگیشترات جنگ ایمان ءُ عقیدہ ءِ جنگ ات ، حضرت عمررضی اللہ عنہ ء وتی ناکٗو عاص بن ھشام کشت ، ءُ حضرت حذیفہ رضی اللہ عنہ ء وتی پت ءِ کشگ ء بیڑ کت ءُ حضرت ابوبکر صدیق رضی اللہ عنہ وتی بچ عبدالرحمن شوہاز کت بلئے دپ نہ کپت ۔
	صحابہ کرام رضوان اللہ علیہم اجمعین ءِ کسانیں جماعت ء پہ مڑا ءُ سرمچاری جنگ ءِ دیم داشت ءُ رسول اللہ یک کسانیں گدام دابیں تمبویے ءِ تہا رب ءِ دربار ء سرپہ سجدہ ءُ یک پیمء اے دعا ء عرض کنگ ء ات : اللہم أنجِزلی ما وعدتنی ، اللہم اِن تہلک ھذہ العصابۃ من أھل الاسلام لا تُعبد فی الارض ‘‘ اے اللہ گوں من وتی کتگیں قول ء توام کن ، یا اللہ اگاں مسلمانانی اے کسانیں گلّ تباہ کنگ بہ بیت گڑا زمین ءِ سرا ہچ کس تئی عبادت نہ کنت ،،۔
 	رسول اللہ ﷺ ہما وعدہ ءِ کہ گپ ء جنگ ء ات آ وعدہ ہمیش ات کہ ’’انِّی مُمِدُّ کُم بِالفِ مِّن الملٰئِکۃِ مُردِفِین : من شمئے مدت ء دیم دیاں یک ہزار فریشتگ پدماں پدا ، نوں رسول اللہ ﷺ ہما وعدہ ءُ قرار ءِ درٗوہی دیئگ ء ات ۔(الانفال:۹)
اللہ تعالی ء وتی قول موک اِت 
	اللہ تعالی ء ہما قول ءُ قرار کہ گوں وتی رسول ء کتگ ات ہما قول ءِ پدا فریشتگانی لشکر ایر رچان بوت انت، اولی برا ہزار ءُ پداسئے ہزار ءُ پدا پنچ ہزار فریشتگ جنگ ءِ میدان ء ایر کپت انت ، شیطان ھم مشرکانی پلّہ مرزی ءُ ہمراہداری ءِ حاطرا وتی لشکر زرتگ ات ءُ آیانی ریزگء پترتگ ات ، بلئے وہدیکہ شیطان ء فریشتگانی لشکر دیست آئیء وتی رُمب زُرت ءُ چہ میدان ء سرظاہر ءُ پاشک ء پاشک تتک ، شیطان کہ وت سراقہ بن مالک مدلجی ءِ رنگ ء گوں مشرکاں ہورات ، گوں تچگ ء آئیء مشرکان ء حیران کت چیا کہ آئیءِ زنڈیں دعوا ءُ مزنیں گپانی گندگ ء مشرکانی دل دیما اتکگ ات بلئے گوں اے پیمیں ناگتیں لگوری ء آحیران بوت انت ہمے دمانء ’’حارث بن ھشام ‘‘گوں شیطان ء دست پہ دست ات آئیء شیطان داشت ءُ گُشت اے چونیں لگوری یے کہ تو دست ء پتات گڑا شیطان ء آئیء مشتے جت ءُ دور دات ءُ وتی دست چہ آئیءِ دست ء پچ گپت ءُ گشت ’’اِنِّیٓ ارٰی ما لا ترون اِنِّیٓ اخافُ اللہ واللہ شدِیدُ العِقاب‘‘ : چیزے کہ من گنداں شما نہ گنداِت ، من چہ اللہ ء ترساں کہ اللہ سک باز عذاب دیوک اِنت ،، (الانفال۴۸) 
 	 جنگ ءِ میدان کہ سمبھ اِت ءُ چہ ہرگورا سبزیں سگار کہ شہم جنگ ء لگّ اِتنت ہمے دوران ء فریشتگانی لشکر ء ہم کافران ء گُڈّاں کت ، چہ صحابیاں لتہے ء چم وت فریشتگان ء دیست کہ آ نادرستیں مردم اِتنت کہ سبزیں پاگ اش بستگ ات ءُ جنگ ء اِتنت ، بلئے گیشتر صحابیاں فریشتگ ءُ ندیست انت بلئے اے ندارہ گیشتر بزرگواراں دیست ءُ ماراِت کہ آ پہ یک مشرکے ءِ جنگ ءُ گردن ءِ گُڈّگ ء بیڑ کن انت بلئے چہ آیانی زھم ءِ لگّگ ء پیسر آ مشرک زمین ء کپیت ، اے ندارہ ہما ندارہ ات کہ آئیء جہان ءِ رنگ ءُ جنگ ءِ تہا نٗوکیں رنگ ءُ تامے مان گیتک ( مفہوم حضرت سہل بن حُنیف ،مجمع الزوائد)۔
 	فریشتگاں صحابیانی کار سبک کت ءُ آیان ء پیشداشت کہ آ ایٗوک نہ انت ءُ اے جنگانی تہا اللہ تعالی چِہ پیم آیان ء مدت کنت ،فریشتگانی آیگ مسلمانانی دلبڈّی ءُ ہمّت ءِ گیش کنگ ءِ سرظاہریں نشانی اتنت ۔
اے امت ءِ فرعون ءِ آسر 
 	وہدیکہ قریش ءِ سوداگری کاروان چہ رسول اللہ ﷺ ءِ دست ء درلگشتگ ات ، ابوسفیان ء ابوجہل ء کُلہ دیم داتگ ات کہ مئے کار بے جنگ ء شر بوت نوں شرترانت کہ شما وتی لشکر ء بزوراِت ءُ پرترّاِت ، ابوجہل ء آئیءِ ہمراہاں ہم ہمے شؤر دات کہ جنگ ء چہ دل ء درکن بیا کہ پرترّایں بلئے ذلت آئیءِ نصیب ء نبشتہ ات آئیء کسی گپ مان نیاؤرت ءُ جنگ ءِ نیت ء وتی سفربرجاہ داشت ، پدا بدر ء سربوھگ ء رند ھم آئیء ہمے شؤر دیئگ بوت کہ جنگ ء بلّ ، زانگ نہ بیت کہ جنگ ءِ آسر ءُ انجام چے درکئیت گڑا شرترانت کہ گپ ء گونڈ بگریں ءُ محمد ﷺ ء پیش داریں کہ ما آئی ءِ زراب ء پرٗوشت کنیں نوں ہمے اندازہ گام کہ چست بوتگ بس انت ، اِدا ہم ابوجہل ء کسی گپ مان نیاؤرت ءُ موت ءِ ’’جوک جاہ ‘‘ ءِ گورا پادانِ وت پہ تیزی ء روان ات ۔
 	 جنگ ءِ سرپ ریزگ بوان اِتنت ابوجہل مشرکانی لشکر ء ’’رِد ‘‘دیئگ ء ات ءُ’’محمد صلی اللہ علیہ وسلم ‘‘ اللہ ءِ لشکر ء ریزگ کنگ ء ات ، صحابیانی لشکر ءِ تہا دو نٗوک رست ءُ نٗوک برٗوتیں ورنا گوں کپتگ اتنت گوں ، جان ءُ جون ،ھڈّ ءُ بند ءُ قد ءُ بالادء کسان بلئے پہ مارشت ءُ جذبہ چہ کوہ ء محکم تر ءُ برزتراِتنت ، ڈلگیں شکارے ءِ شوہاز ء اِتنت ، ’’ اے دؤر ءِ فرعون ‘‘ ءِ ذلت ءُ رسوائی ءِ ’’سند ‘‘ ہمیشانی دست ء ات ، ’’حضرت عبدالرحمن بن عوف رضی اللہ عنہ ‘‘ ہمے دمگ ء اٗوشتاتگ ات ءُ یک گورے دشمن ءِ ریزگ ء چارگ ء ات کہ اولی زد ء کئی گردن ء بہ جنت ءُ دومی گورا وتی کش ءُ گورا چارگ ء ات کہ اگاں منء سہتے ء گپت منی کش ءُ گور ءِ مردم منء چست کت ءُ تاں ھنکین ء برت کن انت یاناں ، گوں اے دوئیں چکّانی گندگ ء ’’حضرت عبدالرحمن بن عوف ؓ ‘‘حیران بوت کہ اے دوئیں کسانیں چک پہ من چِہ زھمے جت کن انت، تنے وہدی خبر تاں جاہے نہ شتگ ات کہ اے دوئیں ورنایاں عبدالرحمن بن عوف جست کت ناکو تو ابوجہل ء پجاہ کارئے ، آئی ء’’ ھؤ ‘‘ گشت ، ءُ ہمے دمان ء ابوجہل وتی لشکر ءِ دیمی گورا پہ ٹہل ءُ گرٗوناکی ظاہربوت ، دوئیں ورنایاں گشت ’’ ناکو تو ابوجہل ء مارا پیش دارئے ‘‘ آئیء ٹِکّ ءُ نشان گشت انت ءُ پسّہ دات ’’ آ انت ابوجہل ‘‘ تاں وہدیکہ ’’ حضرت عبدالرحمن بن عوف ؓ ‘‘آیان ء دگہ جستے بہ کنت یا گوں آیاں دگہ گپے بہ جنت آئیء ہمے دیست کہ ابوجہل ءِ اپس آریا بوت ، بزاں یکّے ء اپس ٹیٹ کت ءُ دومی ء ابوجہل ءِ زان گُڈّاِت ، ءُ رسول اللہ ﷺ ء بشار ت اش دات کہ ما ابوجہل کُشت گڑا رسول اللہ ﷺ ء ابوجہل ءِ سر ءِ برّگ ءُ آرگ ء ’’ حضرت عبداللہ بن مسعود رضی اللہ عنہ ‘‘ دیم دات روایتانی تہا اے گپ ہم نبشتہ انت کہ رسول اللہ ﷺ ء ابوجہل ءِ اسپ ءُ زھم ءُ سلاہ ءُ سامان واجہ عبداللہ بن مسعودءُ معاذ بن عمرو بن جموح ءُ معاذ بن عفراء رضی اللہ عنھم ءِ درمیانء بہرءُ بانگ کت انت، چیا کہ اِشاں ھم ابوجہل ءِ کُشگء بہر زُرتگ ات گوں ءُ معوذ بن عفراء ھمے جنگء شہید بوتگ ات۔
 	اے یک تچک ءُ راستیں نابرابریں جنگے ات کہ اے جنگ ءِ تہا لشکر ءِ بازی ءُ سلاہ بندی ءُ جنگی مردمانی جنگ آزمودگی ءِ جہت ء قریش سئے برابرچہ مسلمانانی نزٗور ءُ بے سلاہیں لشکر ء گیشترات ، بلئے پداھم اے جنگ ءِ تہا قریش ءِ شرک ءُ کفری کماشاں ابدمانیں پرٗوشے وارت ءُ اللہ ءِ لشکر ء ابد مانیں سوبے کت کہ تاں جہان ءِ مانشت ءُ عقیدہ ءِ جنگ بیت ہمے مارشت وتی جاہ ء برجاہ مانیت کہ ایمان ءُ حق ہرحالت ء جنگ ء کٹّیت ءُ ناشر ءُ ظالمیں گلّ ہر حالت ء پرٗوش ورانت تُری اے ہرکس بہ بنت ءُ ہرکجا بہ بنت ۔
 	اے جنگ ءِ تہا قریش ءِ پرٗوش ء آیانی دلانی تہا انچیں بژنے پشت گیتک کہ اے بژن تاں ہماروچ ء پشت کپت کہ واجہ ﷺ ء ہجرت ءِ ہشتمی سال ءِ رمضان المبارک ءِ ماہ ء مکّہ مکرّمہ پہ اللہ ءِ حکم ءُ پشت ءُ زٗور ءِ برکت ء فتح کت ءُ گوں قریش ء ہما گامگیج کت کہ قریش ء آئیءِ واب ھم ندیستگ ات ، واجہ ﷺ ء فرمان کت ’’ الیوم یوم المرحمۃ ‘‘ مروچی درگوز کنگ ءُ اٗوپار برگ ءِ روچ انت ،،۔
 	بدر ءِ جنگ ءِ تہا پہ مسلماناں اللہ تعالی ءِ مدت انچیں رنگے ایر اتک کہ ہرکس کہ جنگ ء گون ات آئیء چمءِ وت دیست ءُ ہرکس کہ گوں نہ ات آئیء چہ وتی دوست ءُ بیلان ءُ چہ وتی چاگرد ء اے چیز مرت ءُ دیست ، پہ کفر ءُ شرک ء ہم اے جنگ یک انچیں بنداتے ات کہ چہ بدر ء رند ہریک جنگے آیان ء تہلیں تژن دیئگ ات کہ بچارئے شمئے بیر گاراِنت ، ہمے جنگ ءِ تہا مکّہءِ شرکی کماشاں ڈلگ تریں کماش درہ یک یکّ ء پہ گچین کُشگ بوت انت ، ءُ آ وش بہت کہ چہ موت ء رکّ اِتنت آ ہماکس اِتنت کہ رسول اللہ ﷺ ءِ لشکر ء بندی بوت انت ، ءُ ہماکس کہ بندی بوت انت آ ہم سستیں ءُ کم نامیں مردم نہ اِتنت آیانی تہا قریش ءِ ہماکس ھم گون اِتنت کہ آیانی نام پہ مڑاداری ءُ کینگ ہرجاہ پرشتگ ات ، چہ مشرکانی لشکر ءِ درچِتگیں زھم جناں ھفتاد زھم جن سکٹ ءُ جہنمی بوت انت ءُ دگہ ہفتاد نامی ئیں کماش ءُ زھم جن بندی بوت انت ، چہ رسول اللہ ﷺ ءِ لشکر ء چاردہ مردماں وتی جان ہمے جنگ ءِ تہا وتی جان ءِ واہند ء را دات ،’’بندیانی تہا رسول اللہ ﷺ ءِ ناکو حضرت عباس ءُ واجہ ﷺ ءِ مستریں زامات بزاں حضرت زینب رضی اللہ عنہا ءِ لوگ واجہ حضرت ابوالعاص بن ربیعہ ھم گون ات‘‘ ۔
گوں بندیاں چے کنگ بہ بیت ۔
 	سئے روچ ماں بدر ءِ دمگ ء گوازینگ ء رند رسول اللہ ﷺ وت ءُ ہمراہاں ءُ ہفتادیں بندیاں مدینہ منورہ ء پرترّاِت ، ادا سربوھگ ء رند واجہ ﷺ ء بندیان ء صحابیانی سرا بہر کت کہ اشاں وتی گورا بداراِت ءُ اِشاں گور ءُ خیر بکن اِت تانکہ ِاشانی بابت ء اللہ تعالی ءِ فیصلہ بئیت،صحابیاں اے بندی وتی لوگاں بُرت انت ءُ چو مہمان ءُ عزیزیں مردم ءِ پیمء داشت انت ، پہ ورگ ءُ آرام ء اول ہمے قیدی ءُ بندیانی خیال کت ءُ پدا وتی لوگ ءُ چکّانی ، حضرت مصعب بن عمیر رضی اللہ عنہ ءِ براتے ھم ھمے بندیانی تہا ہٗورات ، اے واجہ ءِ گشگ انت اے صحابی ءِ لوگ ء کہ منی سرکپت اِشانی وتی حالت اِش ات کہ لوگ ءِ واہند ء وت ناہ وارت ءُ منء نان(نگن) تاں سیر ء دات ۔
 	اے قیدی ہمے حالت ءِ تہا اِتنت کہ ژند ءُ پند ءُ بونژ ءُ بانژ ءُ چل ءُ لیگار اِتنت گُد ءُ پٗوشاک اِش درتگ اتنت ، واجہ ﷺ ء حکم دات کہ ِاشانی ورگ ءُ آرام ءِ خیالداری ء ھٗور پہ اِشاں پٗوشاک ءِ ھم بند ءُ بست بہ بیت ، گڑا صحابیاں پہ اِشاں پٗوشاک ءِ ھم بند ءُ بست کت ، ہمے درگت ء دلگوش کرزیں گپے دیما اتک کہ ’’ رسول اللہ ﷺ ءِ ناکو حضرت عباس ء ہچ کسی گد گورا نہ بوت انت ، آخر ء عبداللہ بن ابیّ بن سلول ءِ پشکے حضرت عباس رضی اللہ ءِ گورا برابر بوت ءُ آئیء اے پشک حضرت عباس ؓ ء را دات‘‘ روایتاں اے گپ است انت کہ ھمداکہ رسول اللہ ﷺ ء زانت کہ عبداللہ بن ابی منافقے ، ءُ نفاق ءِ سرا مُرتگ انگت واجہ ﷺ ء آئیء کفن ءِ ھوری ء وتی پشک دات ، اے ہمانیکین ءِ بدل ات کہ آئیء گوں رسول اللہ ﷺ ءِ ناکو ء کتگ ات ۔ 
 	رندا رسول اللہ ﷺ ء گوں صحابیاں شؤر ءُ صلاح کت ءُ ہمے شؤر ءِ باپد ء چہ قریش ءِ قیدیاں فدیہ ’’ جان بہا ‘‘ گرگ بوت ءُ آ یلہ کنگ بوت انت ۔
توامیں بندی یک چمّے چارگ بوت انت
 	اے گپ زانگی گپے کہ اے جنگ ءِ بندی ءُ قیدی گیشتر چہ ہمامردمان اتنت کہ آیان ء گوں رسول اللہ ﷺ ُ سیادی ءُ نزّیکی است ات ، لہتے دُور ءُ لہتے نزّیک ، شما دیست کہ بندیانی تہا رسول اللہ ﷺ ءِ ناکو حضرت عباس ھم گون ات ، شما پیسری تاک ءُ حالانی تہا ونتگ ات کہ حضرت عباس رضی اللہ عنہ ہمدا کہ اسلام قبول نکتگ ات رسول اللہ ﷺ ءِ ہمراہ ات ، ءُ ’’ عقبہ ‘‘ ءِ گٹّ ء ہرچنکس بیعت ءُ قول کہ گوں مدینہ منورہءِ مردماں بوتگ اتنت آیانی تہا حضرت عباس وتی یلیں برات زتک ءِ ہمراہ ات ، چہ واجہ ﷺ ءِ ہجرت ء رند عباس ءِ توامیں خیال ءُ دلگوش مدینہ ءِ گورا ات ءُ آئیء چہ مدینہ ء آؤکیں ہمک مہمان ءُ رہگوزی ء وتی پلّیں برات زتک ءِ حال ءُ احوال پہ زہیر ءُ مولم جست کت انت ، مروچی ہمے عباس قریش ءِ راجی جہدانی ہمراہداری ءِ سبب ء بندی انت ءُ ہمدا کہ رسول اللہ ﷺ ءِ دل چہ آئیءِ حب ءُ احترام ء سرریچ انت ہمدا اے گپ ہم است انت کہ عباس چو ایدگہ مشرکیں قیدیاں قید ءُ بندانت ، سفر ءُ بندی ءُ جنگ ءِ ژندیانی سبب ء نازُرک تبیں عباس تیوگیں شپ ء نارگ ءُ افّارگ ء ات ءُ رسول اللہ ﷺ وت ہم اشکنگ ء ات بلئے تانکہ توامیں قیدیانی بابت ء یک دابیں فیصلہے نہ بوتگ ات حق ہمیش ات کہ عباس ایدگہ بندیانی پیمء بند ءِ تہا بہ بیت ، ءُ انچش بوت ، چارہزار دینار چہ ہریک بندی ء جان بہا ءِ زر گرگ بوت ، اِدا حضرت عباس رضی اللہ عنہ ء چہ ایدگہ بندیاں گیشتر گرگ بوت چیا کہ اے واجہ چہ مکّہ ءِ مزن نامیں سوداگر ءُ چہ راجی کماش ءُ کہدایان ات ، حضرت ابو العاص بن ربیعہ ؓ ءِ فدیہ ءِ تہا حضرت زینب رضی اللہ عنہا ءِ گور ءِ ’’گلوبند ‘‘ ہٗورات ءُ اے گلوبند حضرت خدیجہ رضی اللہ عنہا ء وتی ہزار مرادیں دُتک ء را ٹیکی داتگ ات ، وہدے فدیہ آنی مال ءُ مقدار واجہ ﷺ ءِ خدمت ء نزآرگ بوت واجہ ﷺ ء ہمے گٹ بند دیست ءُ پجاہ آؤرت واجہ ﷺ ءِ چماں ارس گلگل بوت انت واجہ ﷺء چہ صحابیاں واہگ درشاں کت کہ اگاں شما اجازہ دئیت من اے گلوبند ء پدا پہ زینبء راہ دیاں چیا کہ اے آئیءِ مات ءِ نشانی اِنت ، صحابی پہ صدق دل راضی بوت انت ءُ اے گلو بند پدا حضرت زینب رضی اللہ عنہا ء واپس کنگ بوت ، چہ حضرت ابوالعاص ء قول گرگ بوت کہ مکہ ء سربوتئے حضرت زینب رضی اللہ عنہا ء مدینہ منورہ ء دیم دئے ، آئیء وتی قول موک اِت ۔
گوں وانندہیں بندیاں چے کنگ بوت 
	چہ بندیانی رُمب ء لہتے انچیں مردم است اتنت کہ آیان ء سواد ءُ تعلیم است ات وانگ ءُ نبشتہء بلد اتنت واجہ ﷺء آیان ء اے رعایت دات کہ آ چہ مسلماناں دہ مردم ء وانگ ءُ نبیسگء بلد بکن انت اے آیانی فدیہ ءِ بدل انت ۔
 چہ ہمامردماں کہ چہ قیدیاں آیاں وانگ ءُ نبشتہ یات گپت یکّے وحی ءِ نبیسوکانی گل ءِ ہمراہ زید بن ثابت رضی اللہ عنہ انت ۔
سوب ءِ وشّی ءِ ہوری ء ملورکنوکیں پیشامدے 
 	بدر ءِ جنگ ءِ تہا اللہ تعالی ء وتی رسول ءُ آئیءِ ہمراہان ء بلاہیں وشدلی یے دات ، ھمدا یک انچیں واقعہے ہم پیش اتک کہ آئی ءِ سبب ء رسول اللہ ﷺ ءُ توامیں صحابہ کرام ملور ءُ آزردہ بوت انت، ءُ آ واقعہ ’’حضرت رقیہ رضی اللہ عنہا ‘‘ءِ بیرانی ات ، 
حضرت علی ءُ بی بی فاطمہ رضی اللہ عنہما ءِ سانگ
	پدا ہمے سال ءِ ذی الحجۃ ء رسول اللہ ﷺ ء وتی دوستریں چک حضرت فاطمہ رضی اللہ عنہا گوں حضرت علی رضی اللہ عنہ ء سانگ دات ، ءُ زند ءِ کٹ ءُ سوبانی اے سفرانی تہا سکّی ءُ وشّیانی ہمراہی ءِ روچ پہ مڑا گوازینت انت ۔
حضرت ابوالعاص بن ربیعہ رضی اللہ عنہ ءِ دومی گام 
 	 رسول اللہ ﷺ ءِ شرفداریں زامات ابوالعاص بن ربیعہ ء بندی ءِ وہدء اسلام قبول کنگ ءِ صلاح جنگ بوت ، آئیء اے روچاں اسلام قبول نہ کت ، وہدیکہ مکّہ ء پرترّاِت اول حضرت زینب ؓ ء مدینہ منورہ ء دیم دات ، ءُ رند پہ مُہاڑ ءُ دلجمی گوں مکّہ ءِ مردماں ہر حساب ءُ کتابے کہ است ات ئےِ درہ صافے کت انت ، دیئگی یے دات انت ءُ گرگی گپت انت ءُ زبانی ءُ جانی ہمک حق ءُ حساب است ات درہ گیشینت انت ، نوں کہ ہچ کسی ہچ پیمیں حسابے آئیءِ سرا پشت نہ کپت مکّہءِ تہا پہ جار ءُ کوکار اسلامے قبول کت ءُ مردمان ء جار ءُ صاف گشت کہ اگاں من پیسرا اسلام قبول بکتیں شما ہمے گشت کہ پہ مئے مالانی ورگ ء اسلامے قبول کتگ ، اسلام ءِ قبول کنگ ء رند واجہ ء ہجرت کت ءُ مدینہ منورہ ء اتک ءُ رسول اللہ ﷺ ء آئیءِ لوگ بانک ءُ چک آئیء سرکت انت ءُ اے پیمء اے عزتی ئیں سردار پدا وتی عزت ءُ مڑا ءِ بستار ء اٗوشتات ۔
غزوہ بنی قیننُفاع 
 	 چہ اسلام ءِ دولت ء سربلند بوھگ ء پیسر ’’عبداللہ بن سلام رضی اللہ عنہ ‘‘ چہ یہود ءِ بنی قینقاع ٹک ءِ دینی پیشونک ءُ راجی کماشاں حساب بوت ، یہودانی اے ٹک پہ جنگ بازی ءُ زھم جنگی ءُ دلیری وتی درور وت بوتگ انت ءُ بس ، وہدیکہ حضرت عبداللہ بن سلام ؓ مسلمان بوت ءُ وتی زند ءِ شپ ءُ روچ رسول اللہ ﷺ ءِ ھزمت ءُ ہمراہداری ء گوازینت انت ، ہمے روچاں رسول اللہ ﷺ ء پہ یہودانی دلبڈّی ءُ نزّیک آرگ ءِ جہت ء گوں یہوداں بازنرمی پیش داشت ءُ چہ ہمے نرمیاں یکّے ہمیش ات کہ واجہ ﷺ گوں بنی قینقاع ء امن ءِ یک قولنامہے منّ اِت ءُ آیان ء اے دلجمی دات کہ آیانی سرا ہچ پیمیں جنگ ءُ جیڑہے پرمُشگ نہ بیت ۔
 وہدیکہ بدر ء اللہ تعالی ء وتی رسول ءُ آئیءِ ہمراہان ء یک بے دروریں سوبے دات ءُ اے جنگ ءِ تہا ہرکس کہ ھورات آیاں اللہ تعالی ءِ ہمراہداری پہ چم دیست ءُ ہرکس کہ گون نہ ات آئیء اِشکت ، گڑا رسول اللہ ﷺ ء یکبرے پدا یہودان ء اسلام ءِ گورا دلگوش گورکنگ ءِ سکین دات چیا کہ نوں پہ آیاں ہم اے گپ پاشک بوتگ ات کہ ’’ محمد ‘‘ جنگانی کٹّوکے ، ءُ ہمے گپ آیان ء تورٰۃ ءِ تہا گشگ بوتگ ات ، پمیشکا رسول اللہ ﷺ یک روچے یہودانی نیادی ءُ بازار ء شت ءُ آیان ء پنت ءُ نصیحت کت ءُ اے گپ ہم گشت کہ اگاں شما اسلام ء قبول مکن اِت ھما حال ءُ عاقبت کہ قریش ءِ مشرکانی بوتگ شمئے سرا ھم انچیں روچ کاینت ، ہمے پیما واجہ ﷺ ء آیان ء ہما قول ءُ وعدہانی دروہی دات کہ تورٰۃ ء چہ آیاں عہد گرگ بوتگ ات کہ وہدیکہ آخری رسول کئیت بایدانت شماآئی ءِ سرا ایمان بیاراِت ءُ آئی ءِ ہمراہ بہ بئیت ، نوں کہ چہ بدر ءِ سوبمندی ء منی برحقی ءِ یک دگہ نشانی یے شمئے دیما اتکگ گڑا پہ ایمان آرگء چیا جاپ دیئگ ء اِت ، گوں رسول اللہ ﷺ ءِ اے گپانی اِشکنگ ء بنی قینقاع ءِ یہود باج گُرّ اتنت ءُ اے گپ اِش وتی بے عزتی لیک اتنت ءُ دیم پہ دیما رسول اللہ ﷺ ء راگشت اِش ، واجہ !’’ قریش لہتے بے سواد ءُ جنگ نزانتیں مردم بوتگ انت کہ تو آیان ء پرٗوش داتگ ءُ مروچی کائے مئے دیما وتی کٹ ءُ سوب ءِ گپ ء جنئے ، اگاں تئی جنگ گوں ما بہ بیت گڑا تو زانئے کہ گوں چونیں مردماں تو دیم پہ دیم بوتگ ئے‘‘ رسول اللہ ﷺ چو وتی مدامی مہربان ءُ اٗوپارکشّیں ہیل ءُ تربیت ء اے گپ ہم پشت گوش کت انت ءُ شت ، لہتے روچ گوست چہ مسلماناں یک زالبولے یہودانی نیادیء اتک کہ آئیء لہتے بہائی چیز گون ات وتی چیزانی بہا کنگ ء رند آ اتک یک زرگرے ءِ گورا کہ سہتے بچاریت اے زرگر ء جہد کت کہ آئیءِ گشان ء چہ سرا دور بہ کنت ، اے زالبول ء وتی اِنان گپت ءُ وتی گشان کپگ ء نئیشت ، یہود ء پہ شرارت یک چیزے آئیءِ گشان ء بست یا گشان اڑینت کہ آ بی بی سئی نہ بوت ءُ پادآیگ ءِ وہدء آئیءِ چادر کپت ءُ سرے درا بوت ، آئیء اے گپ ءِ بابت ء جاک ءُ سلوات کت لہتے مسلمان کہ ھمدااِتنت آ اتک انت ءُ سئی بوت انت یکّے برانز گپت ءُ ہمے یہودی زرگرے کُشت ، پدا یہودی ہٗوربوت انت ءُ ہمے مسلمان اش شہید کت چہ ہمدا اے جنگ چست بوت ، وہدیکہ یہود سئی بوت انت کہ رسول اللہ ﷺ آیانی سرا اُرش کنگ ء انت آیاں وتارا وتی محکمیں قلاتانی تہا بند کت چہ شوال تاں ذی قعدہ ء ہمے حالت ء آ قلاتانی تہا بنداتنت ءُ ڈنّ ء رسول اللہ ﷺ ء آیانی شہر ءُ قلات اردگرد گپتگ اتنت ، تانکہ آخر ء بے وس بوت انت ءُ ڈنّ ء دراتک انت ، گڑا رسول اللہ ﷺ ء پہ شور ءُ صلاح اِشان ء ہمے وار دات کہ مدینہ ء یلہ بکن انت ءُ چہ عرب دمگ ء دراینت ، ہمیش بوت کہ آ شام ءِ دمگ ء دراتک انت ءُ آیانی ڈیھ ءُ مال ءُ ملکت رسول اللہ ﷺ ء دستی کت مجاھدانی بہر گیشینت انت ءُ بیت المال ءِ بہر ماں بیت المال ء نزآؤرت ۔
غزوہ بنی غطفان 
 	نجد زمین ءِ ’’بنی ثعلبہ ‘‘مزن نام ءُ دلیر ءُ جنگولیں راجے ات، وہدیکہ چارگورا رسول اللہ ﷺ ءِ بیم ءُ ترس تالان ات ، بنو ثعلبہ ءِ بنومحارب شلوار ءِ سردار’’ دُعثوربن محارب محاربی ‘‘ وتی ٹکّ ء نزکاریت ءُ مدینہ منورہ ء اُرش کنگ ءِ فیصلہ کنت ، وہدے رسول اللہ ﷺ ء اِشیءِ حال سر بوت واجہ ﷺ ء چارسد ءُ پنجاہ جان ندرکنٗوکیں ہمراہ زُرت ءُ پہ محاربی ءِ دیم ء دراتک ، وہدے ثعلبی سئی بوت انت کہ رسول اللہ ﷺ پیداک انت آیاں وتی لوگ ءُ ہنکین یلہ کت انت ءُ کٗوہ ءُ اگاراں شت ءُ چیر بوت انت ، رسول اللہ ﷺ اتک ءُ دمگ ءِ تہا یک گرد ءُ گولے کت پہ جنگ ء کسے دیما نیاتک واجہ ﷺ وت ءُ ہمراہاں پرترّاِت ، رسول اللہ ﷺ ءُ آئیءِ لشکر ء را راہاں ترندیں ہؤرے ء گپت ، کہ لشکر ءِ توامیں گد ءُ پٗوشاک میچل بوت انت ، واجہ ﷺ ءُ ہمراہاں یک جاہے نیمروچ ء کاروان بٗوتک ءُ درچکانی چیر ء بہر بوت انت ءُ ہرکس ء وتی پشک ءُ چادر تاپ ء کت انت تانکہ روچ ءِ زراب ء ہشک بہ بنت ءُ ژندی ءِ درکنگ ء ہرکس دمانے تچک بہ بیت ، یک درچکے ءِ چیر ا رسول اللہ ﷺ ایٗوک ء تچک ات ، ’’ دُعثور ‘‘ کہ چہ ُدورء توامیں ندارہ ء چم ءِ چیرا داران ات وہدے آئیء دیست کہ رسول اللہ ایوک ء یک درچکے ءِ چیر ء آرام انت ، آ پاس کشّاں بوت ءُ تاں ہما درچک ء سربوت ، دیست ئےِ کہ رسول اللہ ﷺ واب انت آئیء زُوت زھم چہ پٗوش ء درکت ، تنا وہدء رسول اللہ چہ واب ء آگاہ بوت دعثور وتی زھم چست کت ءُ گُشت ئےِ ’’ من یعصمک منی ‘‘ نوں کئے ترا چہ منی زھم ءِ دپ ء چڈّائیت ، واجہ ﷺ ء بے ترس ءُ لرز پسّہ دات ’’ اللہ ‘‘ بس ہمے گشگ ات کہ دُعثور ء درہگے چیر کپت اِشیءِ دست ہمے اندازہ لرزاتنت کہ زھم چہ آئیءِ دست ء زمین ء کپت ، رسول اللہ ﷺ ء زھم چست کت ءُ فرمان کت ، نوں تو بگش کئے ترا چہ منی زھم ءِ زدء رکّینیت ، آئی ء گشت ہچ کس ، واجہ ﷺ ء آئیءِ حالت ءِ سرا بزّگ بوت ءُ واجہ ﷺ ء درگوز کت ءُ یلہ دات ۔
 صحابہ نزاتک انت ءُ حیران بوت انت کہ اے مردم چوں تاں رسول اللہ ﷺ ء سربوت ، رسول اللہ ﷺ ء صحابیان ء چہ ہرپیمیں دست ءِ دراج کنگ ء منیہ کت ءُ دعثور یلہ کت ، دعثور ہم حیران بوت کہ اے عجیبیں مردمے کہ من پہ آئیءِ کُشگ ء اتک اٗوں ءُ آئیء منی سرا زٗوراک بوھگ ء رند منء پہل کت ، گوں اے جاور ءِ گندگ ء دعثور ءِ فکر ءُ مارشت بدل بوت انت ءُ آئی ء کفر یلہ دات ءُ اسلام ءِ گورا پناہ زُرت ۔
غزوہ اُحد 
	’’اُحد ‘‘ درمیانہ اندازہ ءِ یک کوہے کہ مدینہ منورہ ء نزیک انت ، چہ شہر ء ہم گندگ بیت ، وہدیکہ ’’بدر ‘‘ ءِ میدان ء اللہ تعالی ء وتی رسول ﷺ ء ابد مان ءُ جہاں بانیں سوبے دات ءُ شرک ءِ لشکر ء پرٗوش وارت ، گڑا قریش ءِ کماشاں اے سوب شمشت نہ کت ، ءُ آیان ء وہد ءُ ساہت وتی پرٗوش ءُ وتی عزیزانی مرگ ءُ مال ءُ ھستی ءِ تاوان ءُ رسول اللہ ﷺ ءِ دست ء بندی بوھگ ، یاد اتک انت ، آیاں چو ابرستگیں شیر ءُ ٹپّی ئیں سیہ مار ء پیچ ءُ تاب وارت ءُ وتی بیر ءِ گرگ ءُ رسول اللہ ﷺ ءِ راہ ءِ دیما اٗوشتگ ءِ گوں گیشتریں زٗور ءُ جذبہ ء تیاری بندات کت ۔
 	ہجرت ءِ سیمی سال ات ، ءُ چہ بدر ءِ واقعہ ء سالے گوستگ ات کہ شرکی کماشاں سئے ہزار سلاہ بند ءُ جنگ بازیں لشکرے زُرت ءُ دیم پہ مدینہ ء رہادگ بوت انت ، اے لشکر ءِ تہا توامیں تیاری پورہ ات چہ مردمانی بازی ، اولاک ءُ سواری ، ءُ پگر ءُ توشگ درہ پہ سلک زرتگ ات گوں ، اے لشکر ء دوسد اپس ءُ سئے ہزار اُشتر گون ات ہمے پیمء زرہ پوشیں لشکری ہفت سد کس اِتنت ، لشکر ءِ تہا لہتے زالبول ھم گون ات تانکہ سہت ءُ دمان لشکر ء جوش بدیئنت ، اے لشکر ءِ سرلشکر ءُ کماندار ’’ابوسفیان ‘‘ ات ، بلئے لشکر ءِ تہا ’’خالد بن ولید ‘‘ ھم گون ات ، ءُ خالد ھماکس ات کہ جنگ ءِ تہا آئی ء وتی یک کمال ءُ بودے ات کہ دگہ کس ء اے کمال نیست ات ،۔
 	رسول اللہ ﷺ ءِ ناکو حضرت عباس مکّہ ء جہمنندات بلئے دل ءُ خیالے مدینہ ء اتنت ،وہدے آئیء مشرکانی اے تیاری دیست آئیء وتی پیمء یک تیزگامیں قاصدے گوں توامیں حال ءُ خبراں مدینہ منورہ ء دیم دات ، قاصد ء رسول اللہ ﷺ ء را توامیں جاورءُ حال دیمء ایر کت انت ،چونکہ رسول اللہ ﷺ مشرکانی رِپک ءُ پندلاں شرّی ء سرپدات پمیشکا گیشتروہداں واجہ ﷺ ء مردمان ء پہ جنگ ءُ جہاد ء  چاڑکّہ کتگ ات، دمانے ء توامیں مدینہ جُپ اِت ءُ واجہ ﷺ ءِ خدمت ء ساڑی بوت ، واجہ ﷺ ء آیان ء حال دات ءُ شؤر جست کہ گوں بیڑواں چوں دیم پہ دیمی کنگ بہ بیت ، واجہ ﷺ ءِ جستی شؤر اے وڑات کہ ما شہر ءِ تہا وتی پاسگاہ بگریںءُ مشرکانی دیما دراہیں ، یا کہ چہ شہر ء در آیانی دیما مان ترّیں ءُ اِشاں جنگ ء بداریں ، ہما صحابیاں کہ بدر ء ہٗور بوھگ ءِ وار نہ رسیتگ ات ءُ اولی جنگ ءِ ہٗور نہ بوھگ ءِ سبب ء اپسوزی اِتنت ، ءُ دگہ ورناہیں صحابیاں ہمے شؤر دات کہ میدان ء دربیائیں ءُ جنگ بہ کنیں ، مزنیں گپ ءُ شؤر ءِ مٹ ءُ بدل بوھگ ء رند واجہ ﷺ ء فرمان کت بلئے بیااِت ڈنّ ء درکائیں ءُ جنگ داریں ، ہمے درمیان ء واجہ ﷺ ءِ ’’چاریگاں ‘‘ حال آؤرت کہ لشکر احد ء سرانت ، ’’چہ اِدا واجہ ﷺ وت ءُ ہزار نفر ء دیم پہ احد ء راہ گپت انت ، راہ ءِ نیمء عبداللہ بن اُبیّ وت ءُ سئے سد مردماں پرترّاِت ، آئیء ہمے عذر دیما آؤرت کہ منی شؤر زُورگ نہ بوتگ ،من ڈنّ ء درنیاآں ءُ وتی مردماں پہ کٗوش نہ دیاں ‘‘ گوں رسول اللہ ﷺ ء ہفت سد ہمراہ پشت کپت ، واجہ ﷺ ء اتک ءُ جنگجاہ گپت ءُ چہ وتی ہمراہاں ’’پنجاہ ٹِک تیریں مجاہد‘‘ یک کٗوہے ءِ سر انادینت (کہ مروچاں جبلِ رماۃ بزاں تیر جنٗوکانی کٗوہء نامور اِنت) ءُ آیان ء حکم دات تُری ما بکٹّ ایں یا پرٗوش بوریں ، تنا اندازہے کہ اگاں شما دیست کہ ڈونڈ واریں مرغ مئے ہمراہانی گوشتاں چونڈگ ء انت ، تاں وہدے کہ من شما ایر کپگ ءِ نہ گشتگ شما وتی سنگر ء یلہ مہ کن اِ ت۔
 	جنگ کہ مچّ اِت گوں مسلمانانی لشکر ءِ اولی زراب ء مشرکانی سرپ پرشان بوت انت ءُ آیانی زھم جن ھم سر سدان بوت انت ، دیر نہ گوست کہ شرک ءِ لشکر ء پرٗوشے وارت چہ میدان ء درروان بوت انت، جنگ ءِ میدان ہمے اندازہ حالی بوت کہ مجاھد کافرانی ساماناں نزّ آرگ ء لگّ اتنت ، کوہ ءِ سرا نادینتگیں تیراندازاں کہ اے جاور دیست آ یاں ہم وتی سنگر یلہ کنگءِ لانچ اِت ، اے سنگر ءِ ’’امیر حضرت عبداللہ بن جبیر رضی اللہ عنہ ء اِشان ء ہزار منّت کت ءُ رسول اللہ ﷺءِ قول ءُ حکم ءِ دروہی دات بلئے آیانی خیال ہمیش ات کہ نوں کہ مشرکاں پروش وارتگ ءُ میدان یلہ داتگ نوں اِدا نندگ ء مقصدے نیست‘‘ ۔
 	’’ خالد بن ولید ‘‘ کہ جنگ ءِ گوم ءُ گیگ ء ہر پیمء چہ ہرکس ء ہوشیار ءُ بلدترات ،آئیء وہدیکہ اے جاور دیست آئی ء وت ءُ وتی ہمراہاں چہ کوٗہ ءِ پشتہ بیڑ کت ، کوہ ءِ سرا نشتگیں پشت کپتگیں جنگبازاں گوں شیری ءُ جان ندری ء خالد بن ولید ءِ دیم داشت بلئے حضرت خالد ءِ لشکر بازات ءُ اے مردم دہ مردم اتنت پمیشکا حضرت عبداللہ بن جبیر ءُ آئیءِ ہمراہ شہید بوت انت ءُ کوہ یلہ بوت ،چہ ہمدا شرکی لشکر دوبارہ سرجہلاد بوت ءُ میدان ء کہ مسلمان بے ترانگ اِتنت تنا وہدا کہ پہ وت بیاینت زھمانی دپ ء کپت انت ، بلّے کہ واجہ ﷺ ءِ جان ندریں ہمراہاں پہ جنگ ء کمّی نہ کت بلئے اللہ ءِ امر ء اے جنگ سرظاہر ء پہ مشرکاں کٹ ءُ سٗوب ءُ نٗوکیں جذبہ ءُ مارشتے ءِ بندات ءِ جنگے بوت ، اے جنگ ءِ تہا شرکی لشکر تاں رسول اللہ ﷺ ءِ نزّیک ء سربوت ، تنا جاہے کہ ہمے جنگ ء چہ کافرانی بیڑا واجہ ﷺ ءِ جنگی کلاہ ءِ آسنیں کڑی واجہ ﷺ ءِ پیشانی ء ایرکپت انت ، ہمے جنگ ء ’’واجہ ﷺ ھٗون ءُ ھٗون ریچ بوت ءُ چہ وتی ملّیں بالاد ء کپت ‘‘ ، واجہ ﷺ ءِ مبارکیں دنتاں شہید بوت انت ہمے جنگ ء واجہ ﷺ ءِ شیر ءُ پہلوانیں ناکو حضرت حمزہ رضی اللہ عنہ شہید بوت ، ہمے جنگ ءِ تہا حضرت مصعب بن عمیر رضی اللہ عنہ ہم شہید بوت کہ رنگ ءُ شکل ء واجہ ﷺ ءِ ہمرنگ ات ، شیطان ء جار پرّینت کہ ’’ محمد ‘‘ کُشگ بوتگ ، گوں اے جار ءِ اِشکنگ ء صحابی آزردہ ءُ دلپرٗوش بوت انت، دیر نہ گوست کہ صحابیاں رسول اللہ ﷺ دیست ءُ آیانی چم روشنا بوت انت ءُ پدا صحابی واجہ ﷺ ءِ چپ ءُ چاگرد ء نز اتک انت ، ءُ وتی ساہ ءُ جاناں واجہ ﷺ ءِ دیما ایر کنان اتنت ، ’’حضرت ابوطلحہ رضی اللہ عنہ گوں یک اِسپر ءُ نیزہے ء رسول اللہ ﷺ ءِ چہ مشرکانی زھم ءُ تیراں دیمپان ات ءُ عرض کنگ ء ات یارسول اللہ وتی دیما چہ اسپر ء در مکن مبادا ترا دشمنانی نقصے بہ رسیت ، دگہ یک صحابی یے گوں وتی زھم ء چہ ہر نیمگء رسول اللہ ﷺ ءِ کش ءُ گور ءِ مشرکاں جنان ات ءُ آیانی زھمانی زدء داران ات تانکہ آخر ء وت جان ء بے جان بوت ءُ کپت رسول اللہ ﷺ ء چست کت ءُ تکّہ دات، آئیء ہمے حال ء ساہ دات کہ آئیءِ سر رسول اللہ ﷺ ءِ مبارکیں پادانی سرا ایر ات‘‘ ، دگہ یک صحابی یے واجہ ﷺ ءِ دربار ء ہمے حالت ء حاضر بوت کہ آئیءِ لاکوٹ ء لہتے دانگ ناہ (ھُرماگ) اِتنت ءُ آوران ات عرضے کت یا رسول اللہ اگاں من اے جنگ ء کُشگ بہ باں منی ابدی ھنکین کجا بیت ’’ واجہ ﷺ ء فرمان کت تئی ابدی ھنکین جنت بیت‘‘ اشیء وتی دست ءِ ناہ دور دات انت ءُ جنگ ءِ میدان ء ایر کپت چہ شرک ءِ لشکر ء یک تکے کشّ اِت ئےِ ءُ شہید بوت ، اُحد ءِ نہ گیگ ءُ پُردردیں جنگ ء اے پیمیں مانند ءُ ندارہ سک باز انت کہ پہ وہد ءُ فرصت بیان کرزانت ،سرظاہر ء مسلماناں بلاہیں پرٗوشے وارت ءُ کفر ءُ شرک ءِ سرٗوکاں مزنیں سوب ءُ کٹّے رسیت ءُ آیاں وتی خیال ء وتی بیر گپت ءُ مسلمانانی زٗورءِ ہلمہ پرٗوشت ءُ وتی ملک ءُ ڈیھ ء پرترّاِتنت ، ءُ اے جنگ آیانی مارشت ء یک انچیں چیدگے جوڑ بوت کہ دوبارہ ہمک جنگ ءِ تہا آیاں ہمے خیال کت ءُ ایر کپت انت کہ آ اے جنگ ء الّم ء کٹ انت ، بلئے بید ہمے یکّیں جنگ ء دگہ ہچبر کفر ءِ کٗوریں لشکران ء فتح نصیب نہ بوت ، اے جنگ ءِ تہا مسلمانانی پروش ءِ یک مقصدے مسلمانانی تہا شہیدی ءِ جاہ ءُ بستار ءِ پیشدارگ ات کہ اے ہرکس ء نہ رسیت ءُ دومی اے سرظاہری یک سببے ایش ات کہ مسلماناں رسول اللہ ﷺ ءِ گپ نہ زُرت ءُ وتی سنگراِش یلہ دات ، چہ ِادا زانگ بیت کہ مردم گوں بے ریائیں واہگ ء اللہ ءِ دینءِ کارانی تہا دلیل ءُ ہوشیاری ءُ دُور چاری ء ھم یلہ مہ کنت ۔
یک گورے تیر ءُ یک گورے زہیر 
 	 شما زانت کہ چہ ہجرت ء رند گوں رسول اللہ ﷺ ء جنگانی دیم پہ دیمی کنٗوک بندر ء قریش ءُ رسول اللہ ﷺ ءِ ھٗونی سیاد ءُ کس ءُ عزیز اِتنت ،نوں کہ رسول اللہ ﷺ ء آیانی پتی ءُ پیرُکی وت ساچ ءُ بے بنیں دین ءُ دٗود یلہ کتگ اِتنت آیان ء اے گپ ءِ اٗوپار نہ شت ، بدر ءِ جنگ بہ بیت یا اُحد ءِ اے بلاہیں لشکر قریش ءِ ہماکس اِتنت کہ گوں رسول اللہ ﷺ ء ھٗونی ءُ راجی نزیکتریں سیادبندی اش است ات ، ابوسفیان اُحد ءِ جنگ ءِ سرلشکر ات ، ابوسفیان رسول اللہ ءِ مہربانیں لوگی ’’ حضرت اُم حبیبہ ‘‘ رضی اللہ عنہا ءِ پت انت ، جنگ ءِ تہا واجہ ﷺ ہمدا کہ تیر ءِ نشانگ ءُ زھمانی دپء ات واجہ ﷺ ءِ دعا ایش ات ’’ اللہم اغفر لقومی فانہم لایعلمون ‘‘ یا اللہ منی اے راج ء درگوز کن اے منء نزان انت ،، بزاں رسول ءِ بستار ء منء نزان انت ءُ اے گپ ء نزان انت کہ گوں رسول ء جنگانی آسر چے بیت ، پمیشکا واجہ ﷺ ء جنگانی تہا سٗوبمند بوھگ ءِ دعاالّم ء لوٹ اِت بلئے قریش ءِ یکپارگی ئیں تباہی ءِ دعاہچبر نہ لوٹ اِت ، اے جنگ ءِ تہا قریش ءِ چمّانی سردکنٗوکیں یک پیشامدی حضرت حمزہ رضی اللہ عنہ ءِ شہادت ات ، وہدیکہ حضرت حمزہ ؓ ءِ شہیدی ءِ حال ابوسفیان ءِ لوگ بانک ءُ رسول اللہ ﷺ ءِ وسّیگ ( ترو) ’’ ھند ‘‘ ء سر بوت آئی ء اتک ءُ لاش درگیتک ءُ واجہ ءِ سینگ تل جت ءُ جگر در کت ءُ وارت انت بلئے اللہ ءِ امر ء چہ آئی ءِ گُٹ ء ایر نہ شت انت ، آئیء حضرت حمزہ رضی اللہ عنہ ءِ لاش ءِ باز بے احترامی کت ءُ چم ءُ دیم ءُ مبارکیں پونز ءُ گٗوش چہ جسم ءُ جون ء دُور کت انت ، ’’ھند ‘‘ ءِ اے پیمیں برانز گرگ ءِ سبب اِش ات کہ حضرت حمزہ ء بدر ءِ میدان ء آئی ءِ برات ء را کہ چہ سئے ایں بیہار دیٗوکیں پہلوانان ات گوں وتی زھم ءِ اولی زد ء گُڈاِتگ ات ، اُحد ءِ جنگ ء چہ اسلام ءِ جان ندر کنوکیں لشکرء ہفتاد گچینی ئیں سر چہ وتی ساہگاں سست انت ءُ جنّت ء سربوت انت ءُ چہ کفر ءُ شرک ءِ لشکر ء بیست ءُ سئے مردم مدامی ’’جہنم ہنکین‘‘ بوت انت ، اے جنگ ءِ تہا چہ مسلماناں لہتے زالبول گون ات کہ آیانی کار ٹپی ءُ شہیدانی خیالداری ءُ دواءُ درمان کنگ ات ۔
بِئرِ معُونہ ، بزاں سریۃ القرّآء
 	 اول اے بزان ایں کہ ’’قرّاء ‘‘ کئے انت ، وہدیکہ رسول اللہ ﷺ ء مدینہ منورہ ھنکین کت ، گڑا چہ مدینہ منورہ ءِ تہا ءُ چہ کش ءُ گور ءِ ٹک ءُ بولکان ءُ چہ ُد وردوریں دمگاں بازیں مردمے اتک ءُ رسول اللہ ﷺ ءِ دربار ء جہمنند بوت انت ءُ شپ ءُ رٗوچ آئیءِ دیوان ءُ درگاہاں ہٗور ءُ ہمراہ اِتنت ، اے مردمانی کار ہمیش ات کہ جاہے پہ جنگی ءُ جہادی یا پنت ءُ تبلیغی کارے ء بشتین انت ، اگاں دگہ کارے نیست ات گڑا وہد ءُ نا وہد واجہ ﷺ ءِ خدمت ء ثانی اِتنت ءُ چہ واجہ ﷺ ءِ درّ ءُ مرواردیں گپاں پنت اِش زُرت ءُ یاد کت ءُ ایدگہ مردمان ء ہمے پنت ءُ سٗوج سر کت انت ۔
 	 روایتانی تہا است انت کہ ’’ نجد ‘‘ ءِ مردماں واہگ درشاں کت کہ مئے گورا لہتے زانتکار ءُ سرپدی ئیں مردم دیم دئے ، تانکہ مئے دمگ ءِ مردماں قران ءُ سنت ءُ دین ءِ حکماں تالان بہ کن انت ءُ مردمان ء شریعت ہیل بدیئنت ، واجہ ﷺ ء سنہ چار ہجریء چہ وتی مکتب ءِ مردماں ہفتاد درچتگیں قرآن زانت ءُ حافظ ءُ عالم درچِت ءُ دیم دات ، رسول اللہ ﷺ ءِ اے ہزار مرادیں دوستواہ نجد ءِ راہء یک جاہے ’’ بئر معونہ ‘‘ ء سر بوت انت ، ہمے آپسر ء مہتل بوت انت ءُ واجہ ﷺ ءِ کاگداِش ’’حضرت حرام بن ملحان ‘‘ ء دات ءُ نجد ءِ دمگی کماش ’’عامر بن طفیل الدوسی ‘‘ ءِ گورا دیم دات ، آئیء پہ پندل ءُ مکر حضرت حرام بن ملحان شہید کت ءُ کش ءُ گور ءِ ایدگہ ٹکاّں ’’رعل ، ذکوان ءُ عُصیّہ ‘‘ زرت انت ءُ ایدگہ صحابیانی سرا پہ بے ترانگی اُرش کت ءُ اے پیمء چہ اے جماعت ء ایوک ء یک نفرے پشت کپت ،آئیء اتک ءُ رسول اللہ ﷺ ء را توامیں حال دات انت، بلئے چہ اِشیءِ سربوھگ ء پیسر حضرت جبرئیل علیہ السلام ء حال آؤرتگ اتنت ، رسول اللہ ﷺ سک دل آزردہ بوت ءُ تاں یک تیوگیں ماہے ماں نمازانی تہا واجہ ﷺ ء رعل ءُ ذکوان ءُ عصیّہ ء تباہی ءِ دعادات ۔
غزوہ بنو نضیر 
 	 واجہ ﷺ ءِ مدینہ منورہ ء آیگ ءُ اے دمگ ء وتی بنجالگی گرگ ء پیسر بازیں یہودی ٹکّے آباد ءُ جہمنندات ءُ آیانی اثر ءُ نام توامیں مدینہ ءُ آئیءِ کش ءُ گوراں پرشتگ ات ، ءُ اِشاں ہم چہ مدینہ ءِ ٹکّانی وت ماں وتی کش چیل ءُ آیانی نازانتی ءُ بے دینی ء را مدامی پہ وتی شومیں مقصداں کارمرزکتگ ات ، چہ ہمے نامی ئیں یہودی ٹکّاں یکے ’’ بنو نضیر ‘‘ ات ۔ 
 	رسول اللہ ﷺ ءِ مدینہ منورہء وتی ھنکین کنگ ء رند گوں توامیں ٹک ءُ بولکاں پہ آؤکیں رٗوچاں قول ءُ قراربست ، ءُ قول ءُ قرار اے بابت ء اِتنت کہ ما ہرگام ء گوں تو مدت ءُ ہمراہداری کنیں ءُ تئی خلاف ء کسی ہمراہ نہ بیں ، ءُ تو ے رسول اللہ ﷺ ہمک سکّی ءِ تہا ما را ہمراہداری کنئے ،، ہمے تپاک نامہ گوں بنو نضیر ء ہم بندگ بوتگ ات ، بلئے اے مکّار ءُ شیطانیں ٹک ء وتی قول پرٗوشت ءُ رسول اللہ ﷺ ءِ شہید کنگ ءِ یک جہدے کت کہ آ جہد ءِ تہا اللہ تعالی ء آیان ء فتح نہ دات ، ہمے قول ءِ پرٗوشگ ءِ سبب ء رسول اللہ ﷺ ء اِشانی سرا اُرش کت وہدیکہ اے سئی بوت انت کہ رسول اللہ ﷺ مئے جنگ ء پیداک انت آیاں وتی محکمیں ماڑی ءُ بازیں تٗوشگ ءِ سرا اوست کت ءُ وتی ماڑیانی در ءُ دروازگ اِش چہ تہا بست انت ءُ سلہ بند بوت ءُ نشت انت ، اِشاں خیال کتگ ات کہ رسول اللہ ﷺ تاں دیر ء اشاں ’’ چپ ءُ چاگرد ‘‘ء داشت نہ کنت ، پمیشکا پدا پہ مئے درایگ ءُ زند گوازینگ ء راہے پچ بیت آیانی اے مارشت ء آسرے نہ بوت چیا کہ رسول اللہ ﷺ ء اِشانی شہر ءُ میتگ ءُ ماڑیانی چپ ءُ چاگرد یلہ نہ کت ، پانزدہ روچ ء رند مجبور بوت انت وتی قلات ءُ بادگیرانی دروازگ اِش پچ کت انت ، ءُ بے شرط ءُ جیڑہے ء دراتک انت ، گڑا رسول اللہ ﷺ ء اِشان ء اِشانی ساہ بکش اِتنت ءُ گوں اے شرطء بید سلاحاں دگہ ہرچیزے برت کن انت بہ برانت پہ ہمے شرط ء اِشاں پرشتگیں دل ءُ جہلیں سرے ء کہ چہ شرم ء وتا وت میاری کنگ ء اِتنت اول خیبر ء شت انت ءُ پدا پہ شام ء دراتک انت ءُ اے پیمء چہ اِشانی شِرّءُ پندلاں مدینہ ءُ عرب ءِ مزن ہٗور رکّ اِت ۔
 	ہمے سال بزاں چار ہجری ءِ شعبان المعظم ءِ ماہ ء رسول اللہ ﷺ ءِ دوستریں نماسگ حضرت حسین بن علی رضی اللہ عنہما دنیا ء اتک 
غزوہ مُریسِیع ، بزاں غزوہ بنی مُصطلق 
 	رسول اللہ ﷺ ء را حال ء گپت کہ بنی مصطلق ءِ کماش ’’حارث بن ابی ضرار ‘‘ء مزنیں لشکرے نزآؤرتگ ءُ مدینہ منورہءِ سرا اُرش کنگ ءِ تیاری ء اِنت ، پیسر چہ اِشی ء کہ اے واجکار گامے چست بہ کنت رسول اللہ ﷺ چہ وتی ہمراہاں ’’حضرت بریدہ بن حصیب اسلمی رضی اللہ عنہ ء راپہ چاروگری ء دیم دات ، اے واجہ ء شت ءُ آیانی حال ءُ بود گپت ءُ اتک ءُ رسول اللہ ﷺ ء را حال دات کہ ھؤ واجہ اے گپ راستے ءُ حارث تیاری ء انت ءُ آئی ءِ اِرادہ اِنت کہ نا ڈاہی مدینہ ءِ سرا اُرش بہ کنت ، گڑا رسول اللہ ﷺ ء اشیءِ دیم بُرّی ءِ فیصلہ کت ءُ وتی لشکر زُرت ءُ دراتک ۔
 	اے گپ ہجرت ءِ سیمی سال ءُ صفر المظفّر ءِ ماہ ءِ قصہے ، گڑا واجہ ﷺ ء چہ اِشانی بیڑ کنگ ء پیسر وتی لشکر زُرت ءُ اے لشکر ءِ سرا پہ ناڈاہی اُرش کت، جنگ مچّ اِت ءُ چہ حارث ءِ لشکر ء دہ ڈلگیں مردم کُشگ بوت انت ءُ آئیءِ لشکر ء پرٗوش وارت ، حارث ءِ ملک ءُ راج ءِ مال ءُ مِلکت پہ رسول اللہ ﷺ ءِ لشکر ء روپ بوت ءُ پشت کپتگیں مردم بندی بوت انت ، رسول اللہ ﷺ ء بیت المال ءِ بہر ءِ گیشینگ ء رند بندی ئیں مردین ءُ زالبول ءُ مال ءُ اسباب وتی سرمچاریں لشکر ءِ سرا بہر کت انت ، چہ ہمے بندیانی تہا یکّے دمگ ءِ سردار ءُ اے جنگ ءِ آس رٗوک کنٗوک ءُ وتی لشکر ءِ پیشونک ءُ سرلشکر ’’ حارث بن ابی ضرار‘‘ ءِ جنِک ’’ جُویرِیّہ ‘‘ گون ات ، بندیانی بہر ءُ بانگ ءِ تہا ’’ جُویریّہ ‘‘ حضرت ثابت بن قیس رضی اللہ عنہ ءِ بہر ء کپتگ ات ’’ جُویریّہ ‘‘ زانت کہ اے سکّیں وہد ءُ تہاریں روچانی تہا بید رسول اللہ ﷺ ءِ پناہ ء دگہ جاہء آئیءِ راہ پچ بوت نہ کنت ، پمیشکا بی بی تچک ء رسول اللہ ﷺ ءِ خدمت ء حاضر بوت ءُ عرضے کت : یارسول اللہ من وتی راج ءِ سردار ءُ دمگ ءِ مستر ءِ چکّ اٗوں ، من بندی بوتگ اٗوں ءُ حضرت ثابت بن قیس ؓ ءِ بہر ء کپتگ اٗوں ، من وتی گردن ءِ آزات ءُ آجو کنگ ءِ حاطرا تئی کمک ءُ مدت ءِ لوٹگ ء اتکگ اٗوں ، رسول اللہ ء حضرت ثابت بن قیس توارکت ءُ آئیءِ دیما ’’ جویریہ ‘‘ ءِ جیڑہ ایرکت ، حضرت ثابتء بے مہتلی ہما کترہ ء عرض کت کہ یارسول اللہ ’’ جویریہ ‘‘ آزات انت ۔
 	نوں کہ جویریہء وتی آزاتی دست گپت ءُ پدا وتی گردن ءُ ساہ ءُ اختیار ءِ واہند بوت ، باز وژنود بوت، ہمے وہد ء رسول اللہ ﷺ ء حضرت جویریہ رضی اللہ عنہا ء را سانگ ءِ صلاح جت ، بی بی ء بے مہتلی ء ’’ ھو ‘‘ کت ءُ رسول اللہ ﷺ ء حضرت جویریہ نکاح کت ءُ امہات المومنین ءِ ہوری ء امت ء یک دگہ مہربانیں ماتے رس اِت ۔
 	رسول اللہ ﷺ ء دیست کہ اے دمگ ءِ مزن نامیں سردار ء پرٗوش وارت ، ءُ اللہ تعالی ء اسلام ءُ اسلام ءِ لشکر فتح دات ، اے مردمانی مال ءُ ملک ءُ مسلمانانی دست ء اتک بلئے اے مردمانی دل ءِ دست آرگ ءُ اشانی نادرستی ءُ درامدی ءِ گارکنگ ءِ راہ ہمیش ات کہ بی بی جویریہ ، واجہ ﷺ ءِ سانگ ء بئیت ، نوں بی بی جویریہ واجہ ﷺ ءِ لوگ بانک بوت اے دمگ ءِ توامیں آبادی ءِ دل ہم فتح کنگ بوت انت ۔
غزوہ خندق 
 	 وہدیکہ بنو نضیر چہ مدینہ ء درانڈیھ بوت گڑا اے پندل سازیں یہودی ٹکّ ءِ کماش ءُ مِہتراں لہتے درچتگیں مردم زُرت ءُ مکّہ مکرمہ ء شت انت ءُ گوں قریش ءِ سرداراں جنگی شؤر ءُ صلاح اِش کت ، ءُ قریش ء را سدّکی دات کہ اگاں شما ’’محمدﷺ ‘‘ ءِ جنگ ء درایگ لوٹ اِت ما گوں شما ہمک دابیں مدت ءُ ہمراہداری کنیں ، ہمے داب ء آیاں ’’منافق ‘‘ ھم ٹاہینتگ اِتنت ، نوں اے بری رسول اللہ ﷺ ءِ خلاف ء مکّہ ءِ مشرکان ء ھمراہداری کنٗوک ءُ کٗوپگ دیٗوک بازرسیتگ ات ، یہود ، مدینہءِ منافق ، ءُ کش ءُ گور ءِ دگہ بازیں ٹک ءُ قبائل کہ چہ رسول اللہ ﷺ ءِ ہمک روچی دیمروئی ءُ سرفرازی ء وش نہ اِتنت ، اے درہ اے بری ھٗور بوت انت ءُ جنگ ء ایر کپت انت ، اے بری کفر ءِ لشکر دہ ہزار سلیہ بند ءُ جنگبازیں زھم جن ءُ ٹِک تیرانی لشکر ات ، رسول اللہ ﷺ ء را حال رسیت ، آئیء وتی میارجلّ ءُ سرمچاریں براہندگ نزّ آؤرتنت ءُ آیان ء چہ آؤکیں رٗوچانی بیم ءُ سکّی ء سرپد کت ءُ اے شؤر گپت کہ گوں بازیں دشمناں چوں دیم پہ دیمی بہ کنیں ۔
 	 مدینہ منورہ ءِ وتی دمگی بستارانچش ات کہ اے شہر ء چہ ہرگورا پترگ ءِ راہ نیست ، چپ ءُ چاگرد یانکہ تلاریں کٗوہ انت یا کہ سنگ ءُ ڈلیں میدان کہ پہ دلوت ءُ اولاکاں اے پیمیں راہانی بُرّگ گران انت ، ایوٗک ء یک گورے انچیں است کہ شہر ءِ پترگ آسان انت ۔ 
 	وہدیکہ شور ءُ صلاح بوھگء ات صحابیاں چو پیش ءِ پیمء وتی سر ءُ مال پیش کت انت ءُ عرض اِش کت ہرچیز کہ تو بگشئے مارا سرءُ چمّاں ما را چہ وتا گپے نیست مارا گوں تئی دشمناں جنگ کنگی انت ، جنگ ءِ پیم ءُ ترتیب ء ہرپیم کہ تو گشئے ماتیار یں ، بلئے چونکہ گپ شؤر دیئگی ات پمیشکا ہرکس ء وتی دید ءِ ہمدپی ء شؤر دات ، اے بری یک ’’نوکیں شؤرے ‘‘ دیما اتک ءُ اے شؤر یک انچیں مردمے ء دات کہ آ مردم بن ءُ بیہ ء اے دمگ ءِ مردمے نہ ات ، ’’ سلمان فارسی ‘‘ رضی اللہ عنہ چہ عجمی دمگاں اسلام ءِ شوہازء درکتگیں ہما عاشق کہ سُچان ءُ برجان ءُ پرشان ءُ پروشان تاں مدینہ ء سربوتگ ات ءُ اللہ ءُ اللہ ءِ رسول ﷺ ءِ غلامی ءِ تاجے دست کپتگ ات ، آئیء شؤر دات کہ ’’ما شما وتی شہر ء بند بہ کنیں وتی راہاں بند بہ کنیں اگاں کفر ءِ لشکر شہر ء پترگ ءِ جہد کنت کُشگ بیت ، شہر ء در تاں دیر ء وتا داشت نہ کنت ، شہر ءِ پترگ ءِ راہء کلمیر بہ جنیں ءُ پاسپانی بہ کنیں‘‘ ۔ 
 	رسول اللہ ﷺ ء حضرت سلمان ءِ شؤر صحابیانی دیما ایر کت ءُ واجہ ﷺ ء وتا ھم ہمے شؤر دوست بوت ، صحابیاں تپاک کت ، گوں اللہ ءِ نام ء رسول اللہ ﷺ ء سئے ہزار سرمچار زُرت ءُ کلمیر ءِ برّگ بندات کت ، موسم ءِ سردی ، وردنی ءُ روزی ءِ کمّی ءِ جاور ءِ تہا شش رٗوچ ءِ تہا سئے کیلومیتر دراج ءُ پنچ گز پراہیں کلمیرے تیار بوت، وردن ءِ کمّی ءِ سبب ء مجاہداں وتی لاپان ء سنگ بست تانکہ سنگانی سردی ءِ سبب ء معدہ ءِ گرمی کم بہ ترّیت ءُ سرین ہم تچک بہ بیت ، چہ شد ء تنگیں یک صحابی یے ء رسول اللہ ﷺ ء را وتی لاپ ء بستگیں سنگ پیش داشت واجہ ﷺ ء آئیء پیش داشت کہ واجہ ﷺ ء دو سنگ بستگ ات ۔
 	 صحابہ کرام ؓکلمیر ء برّان ءُ سنگ ءُ ڈلاں پرٗوشان ءُ دررٗوپان ءُ روان اِتنت کہ یک جاہے یک انچیں ’’پولاتیں کانگڑے ‘‘ دپ کپت کہ اِشیء توامیں جہدانی دیم داشت ، صحابیاں وتی وس کت بلئے ہچ پہ ہچ ایدگہ جاہاں کار دیما روان ات ءُ اِدا اے سنگ ء کار اٗوشتارینتگ ات ، ہماگلّ ء کہ اے سنگ ءِ پروشگ ء دستگٹ ءُ حیران ات دگہ راہے نہ دیست بید اشی ء کہ رسول اللہ ﷺ ءِ خدمت ء عرض کنگ بہ بیت ، پمیشکا آیاں پریات رسول اللہ ﷺ ءِ دربارء سرکت ، واجہ ﷺ وت اتک ءُ کلمیر ءِ تہا ایر کپت ءُ سنگ پروشیں ’’ پُتک ‘‘ زُرت ’’ ءُ گوں اولی جنگ ء چہ سنگ ء پتروشک دراتک واجہ ﷺ ء ’’ اللہ اکبر ‘‘ ءِ گوانک جت ، دومی ء انچش ءُ سیمی ء سنگ تش تش بوت ‘‘ ءُ صحابیاں چنڈان ء دررُپت ءُ ڈن ء دور دات ، رسول اللہ ﷺ ء ہمد ا صحابیان ء مستاگی دات کہ منء اے پتروشکانی تہا قیصر ءُ کسری ءِ بادشاہیانی مئے دست ء پرشگ ءِ ندارہ پیش دارگ بوتگ ۔
 	 شش روچ ءِ تہا کلمیر توام بوت ءُ اسلام ءِ لشکر کلمیر ءِ اے دیما وتی سنگر ءُ پاسگاہاں نشت ءُ آنیمگء تنا وہدے شرک ءُ کفر ءِ لشکر اتک تاں راہ نیست ، آ مجبور بوت انت کہ کلمیرءِ ہما دیما بہ جلّ انت ءُ سرگوزگ ءِ راہ ءُ فکرے بہ کن انت ، رسول اللہ ﷺ ءِ لشکر ء ہرگورا شہر وتی چم ءِ چیر ء  گپتگ ات ، پہ کفر ءِ لشکر ء بید تیر جنگی ء دگہ راہ نیست ات ، پہ تیر جنگی ء صحابیاں ہم کمّی نہ کت ، برے برے چہ کفر ءِ تیر گواری ء واجہ ﷺ ءِ نماز قضا بوت انت ،حضرت سعد بن معاذ رضی اللہ عنہ ء را یک تیرے گٹ ءِ شہرگ ء لگّ اِت ،انچش گندگ بوت کہ اے تیر ءِ سبب ء اے مجاہد شہید بیت حضرت سعد ء دعا کت : یا اللہ منی ہمے ٹپ ء منی شہادت ءِ سبب جوٗڑ بکن بلئے تاں کہ بنو قریظہ ءِ بابت ء منی چم سر د نہ بنت منء موت مدئے ،، گوں اے دعاء چہ آئیءِ ٹپّ ء خون رِچگ بند بوت (تاریخ طبری)۔
 	تاریخانی تہا اے گپ ہم است انت کہ چہ مدینہ ءِ کماش ءُ سرداراں سعد بن معاذ گوں بنو قریظہ ء دوست ات ، ءُ آیانی کش ءِ اٗوشتوکے ات ، اسلام قبول کنگ ء رند وہدے رسول اللہ ﷺ ء گوں مدینہ ءِ توامیں یہودی ٹکّاں سہل ءُ تران کت ءُ آیان ء موہ دات ، گڑا بنو قریظہ ء دغا بازی کت ءُ گوں قریش ءِ لشکراں ہٗور بوت انت ، پمیشکا حضرت سعدبن معاذؓ ء اے گپ کُہت ات ، ءُ آ اے روچ ءِ گندگ ءِ اوستی ات کہ کفر ءُ شرک ءِ توامیں کنگر بلُمب انت ءُ کفر ءُ شرک ءِ ہمراہداری کنوکیں توامیں ٹک ہم یک یک ء پروش بورانت ءُ چہ اسلام ءِ دیما دور بیاینت ۔
 	موسم ءِ نہ وشّ ءُ جاورانی نہ گیگی ءُ ورد ءُ روزی ءِ کمّی ء اِسلام ءِ لشکر بیہار دات ، قرآن کریم ءِ شاہدی ءِ رو ء دشمن ءِ لشکر چہ سربِر ءُ چہ چیر ء بیڑ بندگا اِتنت ، ءُ مسلمانانی پریشانی ءُ دل تپرکہی پدّر بوان ات ، ءُ نزور ایمانیں مردمانی دلاں وڑ وڑیں خیال آیگ ء ات ، ہمدا مومنان ء یک زنڈیں ژنژلینگے دیئگ بوت ( الاحزاب ، آیہ ۱۰ ، ۱۱ ) ، دراصل اے جاور چہ رب ءِ گورا یک چکّاسے ات تانکہ جہان بہ گندیت کہ کئے راست ءُ کئے چوٹ انت ، ءُ ہمے پیمء ہرکس ء وتی توکل ءُ ایمان ءِ جُہلی ءُ برزی دیما بئیت ۔
یک برے پدا غیبی مدت 
 	وہدیکہ جیڑہ گراں کپان بوت رسول اللہ ﷺ ء چہ پروردگار ء دعالوٹ اِت ءُ واجہ ﷺ ءِ دعا ءِ برکت ء شرکی لشکرانی پاد گوجاں بوت انت ، اول یک تہاری ے ء ماں شانت ءُ اے تہاری ء انچیں ترندیں گواتے گون ات کہ یک گورے چم پہ چم میم نہ بوت ءُ دومی گورا گوات ہما اندازہ ترند ات کہ دیگ (لوہی )چہ کُتنداناں چپّی بوت انت ءُ بلاہیں لیڑوانی پینڈ چہ گلمیہاں سست ءُ دراتک انت ، ہرکس ء وتی ساہ زُرت ءُ پہ سرے درشُت ، اے جنگ ءِ تہا دگہ یک کارپدے ’’حضرت نعیم بن مسعود اشجعی ؓ ‘‘ ئیگ اِنت کہ آئیء پہ یک دلیل ءُ دانائی یے ء بنو قریظہ چہ اے کفری تپاکبندیں لشکر ء جتا کنائینت ، دگہ یک غیبی مدتے ایش ات کہ فرشتگانی یک لشکرے ہم ایر کپت، قرآن کریم ء ہمے نعمتانی یاد دہانی است انت کہ ’’یٰا یُّھا الّذین اٰمنُوا اذ کُرُوا نِعمۃ اللہ ِ عیکُم اِذ جآ ء تکُم جُنُودٌ فار سلنا علیھم ریحاً وّ جُنُودًا لّم ترو ھا‘‘ ’’ او ایمانءِ واہنداں وتی سرا اللہ ءِ نعمتاں یاد بکن اِت وہدیکہ شمئے سرا بازیں لشکرے ء بیڑ کت ، گڑا ما آیانی سرا یک سیہ گواتے ءُ یک انچیں لشکرے دیم دات کہ شما آ نہ دیست ،‘‘ (الاحزاب ۹)۔
 	نوں کہ قریش ءُ آئیءِ ہمشوران ء بید تچگ ءُ ساہ ءِ چڈّایگ ء دگہ راہے نہ بوت گڑا میدان اِش یلہ دات ءُ ہمے حالء تتک انت کہ آیانی لوہی انگت چل ءِ پادیگانی سرا اِتنت ،دیر نہ گوست کہ دہ ہزاری لشکر ءِ نام ءُ نشان گار بوت گڑا رسول اللہ ﷺ ء فرمان کت : الآن نحن نغزوھم ، ولا یغزوننا ، نحن نُسیر الیہم ‘‘ نوں ما گوں آیاں جنگ کنیں ، نوں اے گوں ما جنگ کت نہ کن انت ، نوں ما اِشانی جنگ ء درکائیں ‘‘ (بخاری ) ۔
	 اے جنگ ءِ تہا چہ کافراں سئے مردم جہنمی بوت انت ءُ چہ مسلماناں ہفت ھیسی سر حورانی نکاح ء شت انت ۔
 	ہمے سال ءِ شوال ءِ ماہ ء سیدنا صدیق اکبر ءِ لوگ بانک ءُ مومنانی مکّہیں مات بی بی عائشہ رضی اللہ عنہا ءِ مات بی بی ’’ أم رومان ‘‘ بیران بوت ۔
غزوہ بنی قُریظہ
 	 آسمانی مدت ءِ سبب ء وہدے قریش ءِ لشکر سر چیر بوت ءُ ھرکس ہرکس بوت انت ءُ میدان اِش یلہ دات ، اے شپ رسول اللہ ﷺ ءُ آئیءِ ہمراہاں پہ دلجمی جنگ جاہ ء روچ کت ، ءُ سہب ء مہلہ فجر ءِ نماز ءِ وانگ ء رند رسول اللہ ﷺ ء لشکر زرت ءُ مدینہ ءِ شہر ء پرترّاِت ، واجہ ﷺ ء ءُ صحابیاںؓ وتی سلاح ایر کت انت ، چیا کہ چہ بازیں تکلیف ءُ ژندیاں صحابیاں دم برتگ ات ءُ نوں آیان ء دم ءِ ساسارگ ءِ موہے رسیتگ ات ، ہمے وہدء حضرت جبرئیل علیہ السلام واجہ ﷺ ءِ خدمت ء ثانی بوت ہمے حالت ء آ سلاح بندات ، عرضے کت یارسول اللہ تو سلاح ایرکتگ انت بلئے فریشتگ انگت سلاح بندانت ، رسول اللہ ﷺ ء جست کت کہ زانانوں کجا روگی اِنت ، حضرت جبرئیل علیہ السلام ء بنی قریظہ ءِ نیمگء اشارہ کت ، ءُ عرضے کت کہ من تچک ء ہمودا روگء اٗوں ۔
 	رسول اللہ ﷺ ء حضرت علی رضی اللہ گوں کردے صحابی ء بنوقریظہ ءِ گورا دیم دات ، حضرت علی ؓ کہ آیانی دمگ ء سربوت آیاں حضرت علی ؓ ءِ دیما رسول اللہ ﷺ ءِ شان ء بے ادبی کت ، چو ایدگہ براں اے بری ھم اے شیطانیں یہودیاں وتی مہر ءُ محکمیں قلاتانی برز ءُ گٹّیں پسیلان ء چہ تہا بست ءُ نشت انت ، گڑا رسول اللہ ﷺ وت گوں وتی دگہ لہتے ہمراہاں اتک ءُ بنو قریظہ چپ ءُ چاگرد گپت ، تاں بیست ءُ پنچ روچ رسول اللہ ﷺ ء اِشانی ارد گرد یلہ نہ کت ۔
 	وہدے بنوقریظہ ء دیست ءُ زانت کہ نوں ’’ حبر چہ ھلوت ‘‘ ء گوستگ ، گڑا گشت اِش کہ ما ایر کپیں ، ءُ مارا رسول اللہ ﷺ ءِ ہرپیمیں فیصلہے قبول اِنت ، رسول اللہ ﷺ ء ’’اوس ءِ سردار ءُ کماش سعد بن معاذ رضی اللہ عنہ ء را اختیار دات ءُ گُشت ہر فیصلہے کہ تو کت ہما فیصلہ منء قبول اِنت ، گڑا حضرت سعدبن معاذ ؓ ء عرض کت کہ من انچیں فیصلہے کناں کہ اللہ ءُ اللہءِ رسول راضی بنت ، منی فیصلہ ایش اِنت کہ اِشانی مردین کُشگ بہ بنت ءُ زالبول ءُ کسانیں چک غلام ءُ مولد بہ بنت ، رسول اللہ ﷺ ء فرمان کت کہ تو اللہ تعالی ءِ حکم ءِ ہمدپی ء فیصلہ کت ،قدرت خدا انچش کہ حضرت سعد ء دعاکتگ ات ہما پیمء چہ اے جیڑہ ءِ ہلاس بوھگ ء رند آئیءِ ٹپ پدا پچ بوت ءُ بے اندازہ ھون رِتک تاں کہ واجہ ؓ بیران بوت ۔
 ’’ بنو قریظہ ‘‘ ءِ جنگی مردیں درہ کُشگ بوت انت بلئے اے بری چہ اے قوم ء یک زالبولے ہم کُشگ بوت ، چیا کہ آئیءِ ہمے درمیان ء ’’ خلاد بن سوید ‘‘ نامیں یک صحابی یےءِ سرا جنترے دورداتگ ات کہ آ صحابی ہمشی ءِ سبب ء شہید بوتگ ات گڑا ’’ بنانہ ‘‘ نامیں ہمے زالبول پہ قصاص کُشگ بوت ۔
 	 حضرت سعد بن معاذ رضی اللہ عنہ ءِ فیصلہ ءِ بیان پیسر ا ماں تورٰۃ ء است ات ، تورٰۃ ءِ ہشتمی باب ءِ دہمی آیت ایے وڑ انت : وہدے تو یک شہرے ءِ تہا گوزئے گڑا اول آ شہرءُ دمگ ءِ مردماں سہل ءُ امن ءِ کلہ بدئے ، اگاں آ گوں تو سہل بہ کن انت ءُ شہر ءِ دروازگاں پچ بہ کن انت گڑا آ شہر ءِ توامیں جہمنند ترا ’’ خراج ‘‘ دنت ، ءُ تئی ہزمت ء کنت ، ءُ اگاں آ گوں تو سہل مہ کن انت ءُ جنگ ء لانچ انت گڑا تو آیانی شہر ء چپ ءُ چاگرد بگر ، ءُ وہدے اللہ تعالی شہر ء تئی دست ء دنت گڑا توآیانی جنگی مردیناں پہ زھم بکُش ، بلئے زالبول ءُ چک ءُ دلوتاں بزور ءُ دشمنانی آچیزاں کہ خدا ترادنت گڑا آچیزاں بور ،،۔ 
 	اے پیمء گندگ بوت کہ رسول اللہ ﷺ ءِ اے گامگیج ءِ بابت ء پیسری رسولانی زبان ء اے گپ پہ زمانگانی مردماں گُشگ ءُ پشت گیجگ بوتگ ۔
 ہمے سال ء حضرت عبداللہ بن عثمان (کہ چہ بی بی رقیّہ رسول اللہ ﷺ ءِ نماسگ ات) بیران بوت ۔ 
صلح حُدیبِیہ 
 	چہ مدینہ منورہ ءِ جہمنندی ءُ اسلام ءِ کلوہ ءُ پیغام ءِ تالانی ءُ راجانی رہشونی ءُ آیانی تربیت ءُ جوانیں ہیل دیئگ ءِ درگت ء جنگاں ہلاسی ءِ نام نزانت ، چہ یک جنگے ء دست ہٗورکی دگہ جنگے ءِ سلاہبندی ہٗورءُ ہمراہ اِتنت ، دراجیں پندے ء دُوریں ’’ مکّہ ‘‘ ءِ مردم اے جنگانی تہا رسول اللہ ﷺ ءِ دیم پہ دیمی کنوک اِتنت ، قریش ءِ شرکی کماشاں وتی کینگ ءُ نفرت چیر نہ دات ، آیاں ہرپیم کہ دست اِش رست وتی زٗوراِش جت ، ہمے درگت ء رسول اللہ ﷺ ء واب دیست کہ آ بیت اللہ ءِ زیارت کنگ ء اِنت ، رسول اللہ ﷺ ء صحابیان ء اے واب ءِ حال دات ءُ اے فرمان کت کہ ’’ من عمرہ کنگ لوٹاں ہرکس ہمراہ بوھگ لوٹیت تیار بہ بیت ‘‘ ۔
 	 بس ہمے سلاہ جنگ ءِ دیر ات صحابی درہ تیاربوت انت ، کساس ہزار ءُ پنچ سد خدادوستیں صحابی تیار بوت انت ، رسول اللہ ہجرت ءِ ششمی سال ءِ ذی قعدہ ءِ ا ولی روچ ء چہ ’’ مدینہ ‘‘ ء راہ گپت ۔
 	 ذوالحُلیفہ ( ابیار علی ) ء کہ واجہ ﷺ وت ءُ ہمراہاں سربوت ہمدا واجہ ﷺ ء ’’ احرام ‘‘ ءِ پٗوشاک گوراکت انت ءُ قربانی ءِ دلوتان ء ’’ گُٹّی ءُ گلوبند ‘‘ گورا دات ، ءُ اے دلوتانی ’’ کوہان ‘‘ ٹپّیگ کت انت ، تان کہ زانگ بہ بیت اے دلوت ’’ قربانی ‘‘ ءِ دلوت انت ۔
 	رسول اللہ ﷺ ء اندازہ کتگ ات کہ قریش بے توار ء نہ نندیت ءُ نچاریت ، بوت کنت کہ قریش واجہ ﷺ ءِ دیما مان ترّیت ءُ آیان ء پہ ’’ عمرہ ‘‘ ء مئیلیت ، ءُ بوت کنت قریش چہ ’’ وار وموہ ‘‘ ء سوت چست بہ کنت ءُ رسول اللہ ﷺ ءِ ’’ کاروان ‘‘ ءِ سرا بیڑ بہ کنت ، پمیشکا واجہ ﷺ ء فیصلہ کت کہ قریش ءِ سر ءُ پر ءُ چست ءُ ایر ءِ بابت ء سئی بہ بیت ، واجہ ﷺ ء وتی یک دانا ءُ رازداریں صحابی یے اے بابت ء ڈباہ دات ’’ حضرت بُسر بن سنان ‘‘ رضی اللہ عنہ ء ہمے حکم دنت کہ تو برو ءُ کش ءُ گورا قریش ءِ تیاری ءُ اڈگیری ءِ حال ء بیار ، رسول اللہ ﷺ ء وتی سفر دیمابراں کت ءُ اے صحابی ہم وتی مہیم ءُ کار ءِ رندا ات ، تاں کہ یک جاہے کہ ’’ غدیر اشطاط ‘‘ ءِ نام ء زانگ بیت اے سرمچاریں صحابی اتک ءُ گوں رسول اللہ ﷺ ء دچار کپت ، ءُ قریش ءِ تیاری ءُ اڈگیری ءِ توامیں حال ءُ بودئےِ بیان کت انت ، رسول اللہ ﷺ ءِ اے ھُژّار ءُ دُورچاریں ’’ چاریگ ‘‘ ء دیست ءُ اِشکت کہ قریش ء پہ ہربہایے ہمے فیصلہ کتگ کہ ’’ رسول اللہ ﷺ ء مکّہ ء ماں گوزگ ء نئیلیت ‘‘ ءُ قریش ءِ فیصلہ ءِ ہمدپی ء ’’ خالد بن ولید ‘‘ وت ءُ دوسد زھم جن ء پیسر ا کُراع الغمیم ( برقاء الغمیم ) ء پاسگاہ گپتگ ءُ نشتگ ۔
مسلمانانی سفر پہ جنگء نہ ات
 	رسول اللہ ﷺ ء جنگ ءِ نیت نیست ات ءُ واجہ ﷺ ء جنگ ءِ راہ ہم نہ زُرت ، پمیشکا واجہ ﷺ ء کراع الغمیم ‘‘ ءِ راہ یلہ دات ءُ چہ ’’ حمش ‘‘ء گوزاں بوت ءُ چہ ’’ ثنِیّۃ المِرار ‘‘ ء ’’ حدیبیہ ‘‘ ء سر بوت ، حدیبیہ یک کہچر ءُ آپسرے کہ چہ مکّہ ء نزّیک اِنت ، ءُ مروچاں ’’شُمیسی‘‘ء  نام گپت انت ، واجہ ﷺ ء ہمدا ھنکین گپت ۔
 	موسم گرم ءُ اے دمگ ء چوناہی ء آپ کم انت ، صحابی پہ آپ ءِ شوہاز ء دراتک انت ، آیاں آپے دیست بلئے کمّ ات ، صحابیانی وتی بازیں حساب ءُ اُشتر ءُ اسپانی اندازہ ء آیان ء باز آپ پکار ات ، آپ ءِ رندا شتگیں صحابی پہ پریشانی اتک ءُ واجہ ﷺ ءِ خدمت ء پیش بوت انت ، واجہ ﷺ ء آیانی عرض اِشکت ءُ چہ وتی کمان ءِ تیراں یک ’’ تیر ے ‘‘ آپ ءِ شوہازیان ء دات ءُ فرمان کت اے تیرء بہ براِت ءُ ہما کانیگ ءُ کلچات ءِ تہا ’’ جِکّ ‘‘ دئیت ، اے واجہاں انچش کت ، گوں ’’ تیر ‘‘ ءِ جکّ بوھگ ء آپ ء پینزاربست ءُ کانیگ شرّی ء پرّ ءُ سرکئیل بوت ، ہمااندازہ کہ واجہاں وارت ءُ درپان ء پُر کت ءُ دلوتاں ء ہم تاں سیر ء آپ دات ۔
پہ قریش ء رسول اللہ ﷺ ءِ قاصد 
 	آپ ءِ جیڑہ گیش اِت نوں رسول اللہ ﷺ ء پہ ’’ تسلّی ‘‘ ءُ پہ عزت ’’ حضرت عثمان ‘‘ رضی اللہ عنہ وتی قاصد کت ءُ پہ قریش ء دیم دات ، حضرت عثمان بروت ءُ قریش ء ہمے بگشیت کہ رسول اللہ ﷺ پہ جنگ ء نیاتکگ ، پمیشکا شما ہم جنگ ءِ وڑ ءُ پیمء مہ بئیت واجہ ﷺ ’’ عمرہ ‘‘ کنت ءُ بے جنگ ءُ چٗوپ ء پرترّیت ءُ روت ، قریش پیسرا برانز گپتگ ات ءُ آیاں نوں ہمے اندازہ ات کہ اگاں ما واجہ ﷺ ء عمرہ ء بلّ ایں بزاں ما آئیءِ مستری ءُ وتی برابری قبول کتگ ، پمیشکا قریشء تچک ءُ ٹکّ اے گپ نہ منّ اِت ءُ گشت تو کہ اتکگ ئے ، تو عمرہ بکن بلئے ’’ رسول اللہ ﷺ ‘‘ ء ما ہچ پیمء ءُ ہچبر مکّہ ءِ پترگ ء نئیل ایں ، حضرت عثمان رضی اللہ عنہ ء فرمان کت بے رسول اللہ ﷺ ء من ہم عمرہ نہ کناں۔
ِِِِِِِِِِِِِِِِِِِِِِبیعت رضوان 
 	حضرت عثمان رضی اللہ عنہ وت چہ ہمے قوم ءِ مزن نام ءُ شرف دار ءُ ھستومند ءُ دست پچیں مردمے ات ، آروچاں جہان ءِ تہا اے دٗود رواج ات کہ ’’ قاصد ء جنگ ءُ بندگے پرنیست ‘‘ پمیشکا آیاں حضرت عثمان رضی اللہ عنہ دگہ کارے نہ کت بلئے حضرت عثمان اِش وتی گورا پہ ’’آوار ‘‘ داشت ، پدا ہمے گپ تالاں بوت قریش ء ’’ حضرت عثمان رضی اللہ عنہ شہید کتگ ‘‘ اے گپ کہ رسول اللہ ﷺ ء سربوت ، واجہ ﷺ ء فرمان کت قریش کہ پیش دست بوتگ نوں مئے دیما بداریت۔
 	رسول اللہ ﷺ ء توامیں صحابی یک بز ساہگیں درچکے ءِ چیرا نزّ آؤرت انت ءُ گوں آیاں گپ ءُ تران کت ءُ قریش ءِ گوں حضرت عثمان رضی اللہ عنہ ء سلوک ءُ رفتار ھم بیان فرمائینت ۔
 	ادا رسول اللہ ﷺ ء چہ صحابیاں جنگ ءِ تہا ’’ مرگ ءُ زند ‘‘ ءِ قول ءُ سوگند گپت ، صحابیاں ہم رسول اللہ ﷺ ء را تاں ’’ساہ ءِ ندری ء ‘‘ محکمیں قول دات ، نوں رسول اللہ جنگ ءِ تیاری ءُ چن ءُ لانچ ء گلائش بوت ۔
 	چہ حضرت عثمان رضی اللہ عنہ ءِ دارگ ء قریش ءِ مطلب وتی سک سری ءُ وتی دلیری ءُ پادمیہی ءِ پیشدارگ ات ، قریش ہم دمان ءُ کترہاں رسول اللہ ﷺ ءِ جمب ءُ جوشاں وتی چمءِ چیرا دارگ ء ا ت ، قریش ء حال رسیت کہ رسول اللہ ﷺ ء جنگ ءِ تیاری کتگ ءُ چہ وتی سرسندیں بیلاں جنگ ءُ مرگ ءِ سوگندے گپتگ ، نوں شرکی کماشانی دیما دنیا تہار بوت ءُ آیاں دمان ء وت ماں وتا نشت ءُ شؤر کت ءُ ہمے فیصلہ اش کت کہ گوں رسول اللہ ﷺ ء گپ ءُ تران بہ کن انت ، ءُ انچیں گامے چست بہ کن انت کہ ’’ بے جنگ ءُ کشت ءُ کوش ‘‘ ء ہرکس ہرکس بہ بیت ۔
 	قریش ء بے جاپ ءُ تاخیر ء ’’ وتی سرد ءُ گرم چشتگ ءُ جہان دیستگ ءُ حبرزانت ءُ دیوان دِرّیں مردم درچت ءُ واجہ ﷺ ءِ خدمت ء دیم دات‘‘ ۔
سُہیل بن عمرو 
 	اگاں آروچاں پہ سہل ءُ تران گپ ءِ بلدی ءُ حبر پروشگ ء چہ ’’ سُہیل بن عمرو ‘‘ ء بلدتریں مردمے ببوتیں الّم قریش ء ہمادیم داتگ ات بلئے پہ اے کاراں سہیل بن عمرو بے درورات ، پمیشکا ’’سُہیل بن عمرو ‘‘ وت وتی ہمراہاں سہل ءُ امن ءِ کلہ زرت ءُ رسول اللہ ﷺ ءِ خدمت ء حاضربوت ،رسول اللہ ﷺ ہم ہمے پیشداریت کہ ’’ من ءُ چوناہی ء پہ عمرہ اتکگ اتاں ‘‘ شما اگاں جنگ نلوٹ اِت من ہم جنگ نہ کناں ، دراج کشّیں بحث ءُ بُلّ ءُ گپ ءُ ترانے بوت ءُ بازیں گپے دیما اتک ، بازیں گرم ءُ نرمیں جاور ہم دیما اتک انت ۔
 آخر کار اے جہل ءِ گپ ءُ دانکانی سرا رسول اللہ ﷺ ءُ قریش ءِ گماشتہ ء تپاک ءُ ہمشؤری پدّرکت ، (۱) ما ءُ شما تا دہ سال ء جنگ نہ کنیں ، (۲) اے بری رسول اللہ ﷺ وت ءُ ہمراہاں بے عمرہ کنگ ء پربہ ترّیت ، بلئے دیم ءِ سال ءِ ہمے رٗوچاں ایوک ء پہ سئے روچ ء بے سلاح ء رسول اللہ ﷺ وت ءُ ہمراہاں بئیت ءُ عمرہ ءِ قضا ء بہ کنت ءُ بروت ۔(۳) عمرہ ءِ قضا ءِ باری ء رسول اللہ ﷺ ءُ آئیءِ ہمراہاں ایوک ء ’’ زھم ‘‘ ءِ ہمراہ دارگ اجازت بیت بلئے زھم آیانی دست ء مہ بنت ، زھم وتی پوش ءُ جپتانی تہا بہ بنت ، (۴) رسول اللہ ﷺ مکّہ ءِ تہا گیر گپتگ ءُ بیوسیں مسلماناں گوں وتا برت نہ کنت ، بلئے اگاں چہ آئیءِ ہمراہاں کسے مکّہ ء نندگ بلوٹیت گڑا رسول اللہ ﷺ ء منیہ کنگ ءِ حق نیست ، (۵) چہ رسول اللہ ﷺ ءِ روگ ء رند اگاں مکّہ ءُ قریش ء کسے مسلمان بہ بیت ءُ مدینہ منورہ ء بروت ، رسول اللہ ﷺ آئیء واپس پربہ ترّینیت ، بلئے اگاں مسلمانے ’’ چہ دین ء برگشتہ ‘‘ بوت ءُ مکّہ ء اتک رسول اللہ ﷺ ء آئیءِ مدینہ ء پرترّینگ ءِ حق نیست ۔
شرطانی گرانی ءُ صحابیانی مارشت 
 	سرظاہر ء قریش ء گوں رسول اللہ ﷺ ء ’’ جنگ ‘‘ ءِ دیم گپتگ ات ءُ ہمے پیشدارگ ء ات انچش کہ تو جنگ نلوٹئے ماہم پہ سہل ءُ امن ء ھدوک ایں ، بلئے شرط ہمے اندازہ گران ءُ یک دیمین اِتنت کہ پہ رسول اللہ ﷺ ء آیانی قبول کنگ گران ات ، بلئے آچیز کہ ’’ اللہ تعالی ‘‘ ء وتی رسول ﷺ ء را پیش داشتگ ات آ’’ قریش ءِ شرکی کماشاں نہ دیستگ ات ، ہمے پیمء رسول اللہ ﷺ ءِ سرسندیں ھمبلاں ہم نہ دیستگ ات ‘‘ پمیشکا قریش ءِ گماشتہ ءُ قاصدگل اِتنت ءُ رسول اللہ ﷺ ءِ ہمراہ ملور اِتنت ، صحابیاں وت ماں وتا ہمے گپ دیما آؤرت کہ اے یک گور ءُ ترند ءُ گرانیں شرطانی منّگ چہ مئے فہم ء دراِنت ۔
 صحابیاں ہمے گپ وتی مستر ءُ کماشانی دیما ایرکت سیدنا ابوبکر صدیق ، حضرت عمرءُ ایدگہ صحابیانی دیما ہم گپ آرگ بوت ، آ ہم پدرد ءُ پریشان اِتنت ، حضرت عمررضی اللہ عنہ ء رسول اللہ ﷺ ءِ دیما وتی لیکہ ءُ صحابیانی مارشت ایر کت ءُ گوں دلیری ءُ ادب عرض ئےِ کت ’’ اللہ ءِ رسول ! زانا ما حق ءِ سرا ءُ اے مشرک ناحق نہ انت ؟‘‘ ۔
 	رسول اللہ ﷺ ء فرمان کت انچش انت کہ تو گشئے ’’ ماحق ایں ءُ اے ناحق انت بلئے اللہ تعالی ءِ حکم ءُ مئے خیر ہمیشی تہا انت ‘‘ ۔
 	وہدے بزرگواریں وا جہاں رسول اللہ ﷺ ءِ فیصلہ دیست آیاں ایدگہ صحابیان ء تسلّی دات ءُ گشت ’’ رسول اللہ ﷺ ء را ھچ حکم ءُ حکمتے رسیتگ ‘‘ فیصلہ ء پہ ہمائیء بلّ اِت ، ہمے شرط ءُ فیصلہ قبول کنگ بوت انت ءُ رسول اللہ ﷺ ء قولنامہ ءِ سرا مہر ءُ دسترند ء پد وت وتی ہمراہاں قربانی ءِ دلوتان ء ہلارکت ءُ وتی سر ءِ مود سات انت ءُ پدارسول اللہ ﷺ ء وتی عزیزیں بیل ءُ اصحابان ء دیم پہ مدینہ ء لڈءُ بار ءِ حکم دات ۔
فتح مبین ءِ مستاگی 
	دیم پہ مدینہ ء پرترّگ ءِ وہداں ہمدا کہ شپ ءِ یک بہرے ء رسول اللہ ﷺ ءِ لشکر راہء ات ، ہمے راہ ءُ سفر ءِ تہا ’’ سورہ فتح ‘‘ ءِ آیت’’ لقد رضی اللہ عنِ المُؤ مِنین اذ یُبا یِعُو نک تحت الشجرۃِفعلِم ما فِی قُلُو بِِھِم فانزل السّکِینۃ علیھِم و اثا بھُم فتحًا قرِیباً، ومغانم کثیرۃ یّا خُذُو ھا و کان اللہ عزِیزًا حکِیمًا‘‘ایراتک انت ،انچیں وہدے ء کہ صحابی چہ سُہل ء دلگران اِتنت بلئے آیاں نوں گپ پہ اللہ ءُ اللہ ءِ رسول ء اِشتگ ات ءُ ہمے وداری اِتنت کہ اے سُہل ءِ آسر ءُ توم ء بہ گندانت ، سورہ فتح ءِ آیت کہ نازل بوت انت رسول اللہ ﷺ ء وتی ہمراہان ء گُشت : عمر ء توارکن اِت ، حضرت عمر رضی اللہ عنہ ءِ گُشگ اِنت وہدے منء حال رسیت کہ رسول اللہ ﷺ منء توار کنگ ء اِنت منء ترسے چیر کپت کہ ’’ چش مہ بیت منی خلاف ء آیتے ایر مئیت چیا کہ من اے سہُل ءِ بابت ء وتی ناوشّی تچک ءُ بے ریا ء درشاں کتگ ات ، 		حضرت عمررضی اللہ عنہ ءِ گُشگ اِنت وہدے من وتی ’’ مہری ‘‘ رسول اللہ ءِ ’’ سواری ‘‘ ءِ برابرء آؤرت ، رسول اللہ ﷺ ء منء ہمے آیتانی ایر آیگ ءِ مستاگی دات ، منء اے آیت ءُ اللہ تعالی ءِ قول ءُ رسول اللہ ﷺ ءِ مستاگی باور بوت انت بلئے نوں من پہ تعجب ءُ حیرانی ہمے وہد ءُ فرصتانی دیما آیگ ءِ وداری بوت اٗوں۔
سہل ءِ درچک ء ثمردیان کت 
 	اولی برورد ءُ توم اِش ات کہ نوں مکہ ءِ مشرک ءُ رسول اللہ ﷺ وت ءُ ہمراہاں یکدگر ءِ سرا اُرش ءِ اِشتاپی نہ اِتنت ، پہ کفر ءُ شرک ءِ سرٗوک ءُ مردماں مدینہ منورہ ءِ راہ ءُ دروازگ پچ بوت انت ، اِشاں روگ ءُ آیگ بنا کت ، اِشی ءِ سبب ء نوں قریش ءِ مشرکاں اولی برا مسلمان ءُ آیانی جوانیں ہیل ءُ عادتانی چہ نزّیک ء گندگ ءُ آیانی شرّیانی مارگ ءِ وار رسیت ، ہمے درمیان ء بازیں مردمے ء کفر ءُ شرک یلہ دات ءُ مسلمان بوت انت ۔
 	چہ مکّہ مکرّمہ ء ہما ’’ بیوسیں مسلمان ‘‘ کہ آیان ء سہل ءِ ہمدپی ء مدینہ ء راہ نیست ات آیاں چہ مکہ ء دراتک ءُ یک جاہے رہسرے بست ءُ قریش ءِ کاروان ءُ تجارتی مسافران ء تنگ کنان کت ، آخرا مشرکاں وت چہ رسول اللہ ﷺ ء دستبندی کت کہ وتی مردماں توار کن ءُ وتی گورا بدار ۔
دومی برورد 
 	گوں رسول اللہ ﷺ ءِ مدینہ منورہ ء وتی ھنکین ءُ بنجالگی گرگ ء ، رسول اللہ ﷺ ءِ توار کرّءُ گوراں پرشتگ ات ، ءُ نزیک ءُ گوراں مردم آیان ءُ مسلمان بوان اِتنت ، نوں وہد ات کہ رسول اللہ ﷺ ءِ توار جہان ءِ کش ءُ کُنڈاں سرکنگ بہ بیت ءُ دنیاءِ ہماراجان ء ہم توار پرجنگ بہ بیت کہ آ چہ ’’ نجد ‘‘ ءِ دمگ ء دُور انت ۔
 	رسول اللہ ﷺ ء لہتے ’’ لال ءُ گوہریں دانک ‘‘ تیار کت ءُ جہان ءِ بادشاہ ءُ مزنیں راجی رہشون ءُ حاکم ءُ سرداران ء نبشت ءُ دیم دات ۔
گوں درملکاں کاگد ءُ قاصد 
 	ہمے سال (۶ہجری) ءِ ذی الحجۃ ءِ ماہ ء نوں رسول اللہ ﷺ ء پہ جہان ءِ مزن نامیں حاکم ءُ سردار ءُ بادشاہاں وتی سفیر ءُ قاصدان ء گچین کت ءُ دیم دات ، وتی زانوگر ءُ شہزانتی صحابی حضرت عمروبن امیہ حبشہ ء دیم دات ، حبشہ ءِ بادشاہ ’’ اصحمہ بن ابجز‘‘ ء رسول اللہ ﷺءِ قاصد وتی گورا توارجت ءُ واجہ ﷺ ءِ لال ءُ گوہریں کاگد ونت ءُ چکّ اِت ءُ چم ءُ دل ء داشت ، رسول اللہ ﷺ ءِ کاگد وتی تہت ءِ سرا ایر کت ءُ وت بنء نشت ءُ مسلمان ھم بوت ۔اے ھما نجاشی اِنت کہ حضرت جعفر رضی اللہ عنہءِ بیانء اثر مند بوتگ اتءُ نوں چہ رسول اللہ ﷺ ءِ نمدیء مسلمان بوت۔
 	أصحمہ ؒ ء رسول اللہ ﷺ ءِ خدمت ء ثانی بوگ ءِ وار ءُ موہ نہ رسیت ءُ واجہ ﷺ ءِ حیاتی ء اے واجہ بیران بوت ( رحمۃ اللہ علیہ ) ۔
 	رسول اللہ ﷺ ء وتی کاگدے پہ روم ءِ بادشاہ ءِ نام ء وتی حبرزانت ءُ پُہتہ کاریں صحابی ’’ حضرت دِحیۃ کلبی ‘‘ رضی اللہ عنہ ء را دات ءُ دیم دات ، روم ءِ حاکم (ھِرقل)ء گوں رسول اللہ ﷺ ءِ قاصد ء نرمی کت ءُ آئیء پہ گورءُ خیر داشت ءُ پہ شرف ءُ عزت رخصت کت ، روم ءِ بادشاہ ء رسول اللہ ﷺ ءِ کاگد ءِ عزت کت بلئے اسلامے قبول نہ کت ، رسول اللہ ﷺ ءِ ’’ برحق ‘‘ بوھگ ءِ دلیل آئیء پیسرا دیستگ اِتنت بلئے آئیءِ نصیب ء نیست ات ءُ سرظاہر ء بہانگ ہمیش ات کہ راج گون نہ انت ۔
 	 جناب رسول اللہ ﷺ ءِ دگہ ُدورچار ءُ جہان گردیں ھمبلے حضرت ’’ عبداللہ بن حذافہ سہمی ‘‘ رضی اللہ عنہ ء واجہ ﷺ ءِ کاگدے زُرت ءُ ایران ءِ مجوسی بادشاہ ءِ گورا شت ، بے ترس ءُ بے پروائی ء بے درپانانی جست ءُ اِجازت ء تچک ءُ راست ء بادشاہ ءِ دربار ء شت ءُ رسول اللہ ﷺ ءِ کاگد آئیءِ دست ء دات ، ایران ءِ ظالم ءُ مشرکیں حاکم ءِ چم دراتک انت کہ اے چونیں مردمے کہ گوں مکّیں سر ءُ تچکیں اندامے ء منی دیوان ء پترت ، نہ اجازتے نہ حسابے نہ سجدہے ، اِشیء مارا ہچ مان نیاؤرت ، پدا وہدے کہ آئیء واجہ ﷺ ءِ کاگد ونت گوں وانگ ء ہمے اندازہ ھژم گپت کہ ’’ سفارتی رسم ءُ رواجان ءِ بیہال کت ‘‘ ءُ رسول اللہ ﷺ ءِ کاگدے دِرت ءُ چنڈ چنڈ کت ءُ دور دات ، حضرت عبداللہ بن حذافہ رضی اللہ عنہ ء پرترّگ ءِ وہدا رسول اللہ ﷺ حال دات گڑا رسول اللہ ﷺ ء فرمان کت ’’ مزّ ق ملکہ ‘‘ آئیء وتی بادشاہی ءُ ملک کپ ءُ چُنڈ کت ‘‘ دیر نہ گوست کہ ’’ بادشاہ خسروپرویز ء را آئی ءِ جند ءِ بچ ’’ شیرویہ ‘‘ ء کشت ءُ ملک ءُ بادشاہی ءِ وت واہندی کت ، گشنت کہ تاں حضرت عمررضی اللہ عنہ ءِ زمانگ ء فارس ءِ بادشاہی پانزدہ جاگہ بہر بوت کہ رندا دراہیں کپ ءُ چنڈ حضرت عمر رضی اللہ عنہ ءِ دؤر ء گرگ بوت انت ءُ مسلمانانی ملک ءُ بادشاہی ءِ تہا ہور بوت انت ءُ چہ ہماروچ ء تاں مروچی ء اے ملک ء ’’ توحید ءُ اللہ اکبر ‘‘ ءِ توار ءُ شاہدی یکشل ء برجاہ انت ۔
 	رسول اللہ ﷺ ء وتی دگہ یک شہزانتیں قاصدے ’’ حضرت حاطب بن ابی بلتعہ ‘‘ رضی اللہ عنہ مصر ءِ اسکندریہ ‘‘ دمگ ءِ بادشاہ ’’ مقوقس ‘‘ ءِ گورا دیم دات ، ’’ مقوقس ‘‘ ء رسول اللہ ﷺ ءِ قاصد ءِ قدر ءُ شرف کت ءُ روگ ءِ وہدء پہ رسول اللہ ﷺ ء یک ’’ کاتلے ءُ یک مولدے ‘‘ ٹیکی گوں کت ، حضرت ماریہ قبطیہ ‘‘ رضی اللہ عنہا ہما مولد انت کہ ام المومنین بوھگ ءِ شرفے ہم رسیتگ ات۔
 	رسول اللہ ﷺ ءِ یک قاصدے ’’ علاء بن حضرمی رضی اللہ عنہ ‘‘ بحرین ءِ حاکم ’’ منذر بن ساویٰ ءِ گورا شت ، اے واجہ ء رسول اللہ ﷺ ءِ قاصد پہ شہم ءُ سلک داشت ءُ عزت دات ءُ گورءُ ھیر کت ءُ وت مسلمان بوت ، دگہ قاصدے ’’ زھم جن ءُ دانائیں ‘‘ عمروبن عاص رضی اللہ عنہ ات کہ رسول اللہ ﷺ ء ’’ عمان ‘‘ ءِ دمگ ء دیم دات ، عمان ءِ حاکم ’’ جیفر ءُ عبداللہ ھم مسلمان بوت انت۔
 	’’ دُورچار ءُ جہان گردیں سُلیط بن عمرو رضی اللہ عنہ یمن ءِ دمگ ’’ یمامہ ‘‘ ء دیم دیئگ بوت یمامہ ءِ سردار ’’ ھودہ بن علی ‘‘ وت مسلمان نہ بوت بلئے رسول اللہ ﷺ ءِ قاصد ءِ عزت کت ءُ مہمان نوازی کت ۔
 	’’ شجاع بن وھب ‘‘ رضی اللہ عنہ دمشق ءِ بادشاہ ’’ حارث بن ابی شمر غسّانی ‘‘ ءِ گورا دیم دیئگ بوت ، حارث غسانی ہم مسلمان نہ بوت ۔
غزوہ خیبر
 	 یہودیاں چہ ہرکس ء گیشتر اِسلام ءُ رسول اللہ ﷺ ءِ دشمنی کت ، قریش ءِ مشرکاں گوں رسول اللہ ﷺ ءِ جنگ ء مدامی ’’ یہود ‘‘ ءِ ہروڑیں ہدوشک ءُ دلبڈّی گون ات ، ’’ غزوہ خندق ‘‘ ء رند ، وہدے رسول اللہ ﷺ ء بنونضیر ءُ بنو قریظہ چہ مدینہ منورہ ء گلّینت انت ، اِشاں شت ءُ خیبر ء پناہ زُرت ءُ گوں ’’ خیبر ءِ یہود ‘‘ ء ہٗور ءُ ہمدست بوت انت ءُ وتی رپک ءُ پندل اِش دیمابراں کت انت ، چہ قریش ءِ سُہل ءُ امن ءِ قول ءُ قرار ء رند نوں وہد ات کہ گوں توامیں یہوداں جیڑہ گیشینگ ءُ گپ صاف کنگ بہ بیت ، پمیشکا واجہ ﷺ ء خیبر ءِ گرگ ءِ فیصلہ کت ۔
 	گوں ہشت سد ساہ ندرکنٗوکیں بیلاں رسول اللہ ﷺ پنچ شمبہ ءِ بیگاہ ء چہ مدینہ منورہ ء دراتک ءُ شپ ء ’’ خیبر ‘‘ ء سربوت ، گوں روچ ءِ درایگ ء یہوداں رسول اللہ ﷺ ءِ لشکر دیست آیاں زانت کہ نوں آیانی خیر نہ انت ءُ یہودی ہمے روچانی وداری ہم است اتنت ، آیاں ہما دمان ء وتی قلاتان ء چہ تہا بند کت ءُ پہ دلجمی نشت انت آیانی ہمے اندازہ ات کہ اے مہر ءُ برزیں حصار آیان ء چہ رسول اللہ ﷺ ء رکّین انت ، بلئے دیر نہ گوست ’’ قلات ‘‘ یک یک ء پچ بوان بوت انت ءُ رسول اللہ ﷺ ءِ بیرک آیانی سرا ’’ مکّ ‘‘ بوان بوت ۔
 	خیبر ءِ تہا نامی ئیں قلات اِش اتنت ، ناعم ، قموس ، صعب بن معاذ ءِ قلا ت ، قُلّہ ءِ قلات ، وطیح ءِ قلات ، سلالم ءِ قلات ، ءُ طیح ءُ سلالم ءِ قلاتاں تا دیر ے داشت ءُ مسلمان اے دوئیں قلاتانی دروازگ ءِ پروشگ ءُ تہا گوزگ ء زوت سوبمند نہ بوت انت ، اے قلاتانی چپ ءُ چاگرد گرگ ء چاردہ روچ ءِ وہد بُرت ، سئے روچ ء رند اے دمگ ءِ یہودی کماش ’’ ابی الحُقیق ‘‘ گوں وتی مردمانی شؤر ء پہ سہل ء رسول اللہ ﷺ ءِ خدمت ء اتک ، واجہ ﷺ ء فرمان کت کہ سئے شرط ء شمارا شمئے ساہ ءِ امان رسیت ، (۱) توامیں یہود چہ خیبر ء دربئیت ءُ بروت ، (۲) ہچ پیمیں نقدیں مال ءُ چیز گوں وتا مہ برانت ، ءُ وتی سلاہاں ہم مہ برانت (۳) ہچ چیز چیر ہم مدیئنت ۔
حضرت صفیہ رضی اللہ عنہا 
 	 خیبر ءِ جنگ ءِ تہاقلاتءِ ’’ قموس ‘‘ءِ فتح بوھگء پد ’’بنو نضیر ءِ سردار ’’ حُیی بن أخطب ‘‘ ءِ جنک ’’ صفیّہ ‘‘ وت ءُ دگہ بازینے ء بندی بوتگ اتنت ءُ صفیہ ءِ نٗوک سوریں لوگ واجہ ’’ کنانہ بن ربیع ‘‘ کُشگ بوتگ ات ،رسول اللہ ﷺ ء حضرت صفیہ آزات کت ءُ گوں بی بی صفیہ ء نکاح کت ۔
فدک 
 	 خیبر ءِ کش ء دگہ یہودی ٹکّ آباد اتنت ، اِشاں وہدے خیبر ءِ جنگ ءُ یہودیانی مرگ ءُ موت ءُ جنگ ءُ پروش ءُ لہتے ءِ امن ءُ سُہل ءِ حال اِشکت ، اِشاں ہمے خیر دیست کہ پیش دست بہ بنت ءُ گوں رسول اللہ ﷺ ء سُہل بہ کن انت ، گڑا ہماشرطانی سرا کہ خیبر ءِ مردماں سُہل کتگ ات ، فدک ءِ یہودیاں ہم ہما شرطانی سرا سُہل کت ۔
 	رسول اللہ ﷺ ء فیصلہ کت کہ توامیں یہودیاں چہ ملک ءُ ڈیھ ء دربہ کنت ، بلئے یہوداں چہ رسول اللہ ﷺ ءِ رحمت ءُ نرمی ء فائدہ زُرت ءُ اتک ءُ زار ءُ فریات کت کہ واجہ مارا خیبر ء نندگ ء بل ما شمئے کٹتگیں ملک ءُ ڈگاراں آباد کنیں ءُ ایوک ء فصل ءِ نیم ء زُورایں ، رسول اللہ ﷺ ء آیانی اے عرض قبول کت ءُ خیبر ء اشت انت ،اے جنگءِ تہا چاردہ مسلمان جنّتی بوتءُ نود سئے کافر پہ ابد جہنّمی بوت۔
رسول اللہ ﷺ ءِ زہر وارینگ ءِ گپ
 	رسول اللہ ﷺ ء چہ خیبر فتح کنگ ء رند لہتے روچ ھنکین کت ءُ نشت ، ہمے درمیان ء ’’ سلام بن مشکم ‘‘ نامیں یہودی یےءِ لوگ بانک ’’ زینب بنت حارث ‘‘ یک پزّوریں پسے کباب ءُ سجّی کنت ءُ رسول اللہ ﷺ ءِ خدمت ء دیم دنت ، دیوان ءِ تہا دگہ بازیں صحابی ہم ننٗدوک اِتنت بلئے رسول اللہ ﷺ ءِ نزّیک ء ’’ بشر بن برآء بن معرور رضی اللہ عنہ نشتگ ات ‘‘ اے کبابیں ’’ جون ‘‘ کہ رسول اللہ ﷺ ءِ دیما ایر کنگ بوت ، واجہ ﷺ ء دست شہارت کہ اشیءِ گوشت ءِ چُنڈے بہ سندیت ءُ بہ چشیت ، تنا وہدا حضرت بشربن براء چنڈے سست ءُ وارت ،اچانگ رسول اللہ ﷺ ء وتی دست کشّ اِت ءُ ایدگہ مردمان ء چہ اے گوشت ءِ ورگ ء منیہ کت ، زہرانی اثر ء حضرت برآء لہتے دمان ء رند بیران بوت ۔
 	 رسول اللہ ﷺ ء اے یہودی زال توارکت ءُ وتی زہر دیئگ ءِ سبب جست کت ، آئیء پہ دلجمی پسّہ دات کہ من ترا چکّاسگ لوٹ اِت ، من زانت اگاں تو برحقیں رسولے ئے ، ترا پرواہ نہ بیت ءُ تو ھال دیئگ بئے ، ءُ اگاں برحق نہ ئے زہر ترا کُشیت ءُ مردمانی جان امان بیت ، نوں من دیست کہ تو حق ئے پمیشکا من ہم مسلمان باں ، زینب بنت حارثء اسلام قبول کت بلئے چہ آئیءِ زہرانی سبب ء حضرت بشر بن برآء بیران بوتگ ات پمیشکا بدل ء زینب کُشگ بوت ۔
عمرۃ القضآء 
 	 حدیبیہ ءِ سہل ءِ روچاں ہمے گپ گیشینتگ ات کہ واجہ ﷺ وت ءُ ہمراہاں دیم سال ءِ ہمے تُڑب ء بئیت ءُ سئے روچ بہ نندیت ءُ عمرہ بہ کنت ءُ پدا بروت ، نوں ہماوہد ءُ روچ ہم اتکگ اِتنت ، پمیشکا رسول اللہ ﷺ ء ہجرت ءِ ہفتمی سال ءِ ذیقعدہ ءِ نوک ءِ پربوھگ ء وتی ہمراہ ءُ ہمبل زُرت انت ءُ پہ عمرہ ءِ نیت ء دیم پہ مکّہ مکرّمہء دراتک ۔
 گوں قریش ء وتی قول ءُ قرار ءِ ہمدپی ء رسول اللہ ﷺ ء سئے روچ نشت ، ءُ عمرہ کت ءُ پدا پرترّاِت ،
حضرت عمروبن العاص ءُ خالدبن ولید رضی اللہ عنہما 
	مدینہ منورہ ءِ سربوھگ ء رند دیر نہ گوست ’’ شرکی لشکر ‘‘ ءِ دومزنیں کُنگر رسول اللہ ﷺ ءِ دستء کپت انت ۔
 	حضرت عمروبن العاص ءُ حضرت خالدبن ولید ؓ ء چہ اول روچاں رسول اللہ ﷺ ءُ وتی راج ءِ جیڑہ عجیب دیستگ ات ، وت ہم حیران اِتنت کہ ما گوں ’’ محمد ‘‘ ء چیا جنگ ء ایں ، رسول اللہ ﷺ ءِ عمرہ قضا ءِ وہدا اے واجہانی زندگیں دلاں زندگی ءُ روشنائی ءِ نیمگء روگ ءِ فیصلہ کت ، دوئیں واجہ ہٗور ءُ ہمراہی ء مدینہ منورہ ء اتک ءُ رسول اللہ ﷺ ءِ خدمت ء پیش بوت انت ءُ مسلمان بوت انت ءُ واجہ ﷺ ءِ ہمراہی اِش ماں دنیا ءُ آخرت ء زُرت ءُ آؤکیں روچاں رسول اللہ ﷺ ءِ لشکر ءِ ساربان ءُ سرلشکر بوت انت ۔
غزوہ موتہ 
 	موتہ شام ءُ فلسطین ءِ دمگ ء آروچانی تہا نامداریں دمگے ات ءُ آ دمگ ء چہ روم ءِ عیسائی بادشاہانی نیمگء ’’ عمروبن شرحبیل غسانی ‘‘ نام ء یک دمگی بادشاہے حکومت کنگ ء ات ، رسول اللہ ﷺ ء وتی یک کاگد ءُ قاصدے پہ ہمے حاکم ءِ نام ء دیم دات ، وہدے قاصد اتک ءُ سربوت ءُ کاگدے آئیء دات ، اے ازلی شوم ء نہ وہد ءُ زمانگ ءِ رسم ءُ دودانی پرواہ داشت ءُ نہ جنگے ءِ آس رٗوک کنگ ءِ آسر ءِ خیالے دل ء آؤرت ، آئیء پاد اتک ءُ رسول اللہ ﷺ ءِ قاصد ’’ حارث بن عمیر رضی اللہ عنہ ‘‘ گوں یک ز دیں زھمے ء شہید کت ۔
 	 وہدے رسول اللہ ﷺ ء حال سربوت واجہ ﷺ باز ملور ءُ ہژمناک بوت ءُ صحابیانی تہا واجہ ﷺ ء جارجت کہ گوں غسانیاں جنگ ءِ تیاری بہ کن اِت ، گڑا ہجرت ءِ ہشتمی سال ءُ جمادی الاول ءِ ماہ ء رسول اللہ ﷺ سئے ہزاری لشکرے موتہءِ نیمگء دیم دات ، غسّانیان ء حال ء گپت کہ رسول اللہ ﷺ ءِ لشکر پیداک اِنت ، آیاں ہم سدءُ پنجاہ ہزاری سلاہ بند ءُ تیاریں لشکرے زُرت ءُ دیما دراتک انت یک بیمناک ءُ تباہ کنٗوکیں جنگے مچّ اِت ، اے جنگ ءِ تہا مسلمان ءُ کافرانی لشکر ءِ درمیان ء زمین ءُ آسمان ءِ فرق ات ، کجا سئے ہزار ءُ کجا سدءُ پنجاہ ہزار بلئے اِدا ہم اللہ تعالی ء ہما کت کہ رسول اللہ ﷺ ءِ راست ءُ برحق بوھگ ءُ اسلام ءِ اللہ ءِ گچینی دین بوھگءِ گواہ ءُ ثبوت پدّربوت ، لہتے روچ جنگ ءِ آس ءِ زراب وتی زردانء  ات، بلئے آخر مسلمان سوبمند بوت انت ءُ کفر ءِ لشکر تالاں تول بوت ءُ ہرچی مرت ءُ مُرت پشت کپتگیناں وتی ساہ دربرت ۔ 
 چہ مسلماناں دوازدہ جنتی سالونک وتی ھیسی سراں ندرکن انت ، بلئے کفر ءِ لشکر ءِ حساب دست نہ کپتگ ،بلئے رومیانی یک بہرے کشگ بیت چیاکہ ہمے جنگ ءِ تہا حضرت ’’ خالدبن ولید رضی اللہ عنہ ‘‘ ءِ دست ء نُھ زھم پرشت ۔
فتح مکہ 
	شما ونتگ ات کہ حدیبیہ ءِ سہل ءِ وہدء اے گپ گیش اِتگ ات کہ تاں دہ سال ء رسول اللہ ﷺ ءُ قریش جنگ نہ کن انت ، اے سہل ءِ وہدء ’’ خزاعہ ‘‘ راج ءِ مردم رسول اللہ ﷺ ءِ ہم قول بوت انت ءُ’’ بنو بکر ‘‘ گوں قریش ءِ شرکی کماشاں ہٗور ءُ ہمراہ بوت انت ، دومی گپ اے پیم ات کہ صلح حدیبیہ ‘‘ ءِ وہدء اے گپ ہم گیش اِتگ ات کہ ’’ اگاں خزاعہ ء جیڑہے سرا بہ کپیت گڑا رسول اللہ ﷺ آئیءِ ہمراہداری ء بہ کنت ءُ اگاں بنوبکر ء جیڑہے سرا بہ کپیت گڑا قریش آئی ءِ کش ء بوشتیت ، ہمے شرطانی سرا وہد ءُ زمانگ ء زند ءِ کاروان وتی راہء روان ات کہ ناگت ء ’’ بنوبکر ‘‘ ء چہ قریش ء مدت زُرت ءُ’’ خزاعہ ‘‘ ءِ سرا اُرش کت ، باید ہمیش ات کہ قریش ء آیان ء جنگ ء مہ اشتیں بلئے جنگ ءِ نئیلگ وتی جاہ ء قریش گوں بنوبکر ‘‘ ء ہمراہ بوت ءُ’’ خزاعہ ‘‘ ءِ سرا اُرش کت ءُ آیاں بازیں جانی ءُ مالی تاوانے دات ۔
 	’’ خُزاعہ‘‘ ءِ سردار ’’ عمروبن سالم خزاعی ‘‘ چہ وتی راج ءِ چل کماش ءُ میرانی ہمراہی ء مدینہ منورہ ء رسول اللہ ﷺ ءِ خدمت ء حاضربوت ، ءُ وتی دردءُ حال واجہ ﷺ ء را گشت انت ، رسول اللہ ﷺ باز پدرد ءُ اپسوزی بوت ، ءُ خزاعہ ءِ سردار دلبڈّی دات ءُ آئیء وتی کمکی ءِ سدّک ہم دات۔
رسول اللہ ﷺ ءِ گوں قریش ء قاصد ءُ کرّاچ
 	 چہ خزاعہ ءِ سردار ’’ عمربن سالم ‘‘ ءِ پرترّگ ء رند ، رسول اللہ ﷺ ء وتی درچتگیں قاصدے قریش ءِ گورا دیم دات ءُ پہ قریش ء اے کلہ دیم دات انت ۔
 (۱) بنوبکر ءِ ہمراہداری ءِ سبب ء خزاعہ ءِ ہمامردم کہ کُشگ بوتگ انت آیانی ’’ ھون بہا ‘‘ ء بدیئیت ، (۲) اگاں اے گوں شما بوت نہ کنت گڑا گوں بنوبکر ءِ ٹکّ ’’ بنو نفاثۃ ‘‘ ء وتی قول ء بپروش اِت (۳) اگاں چہ اے دوئیں کاراں یکّے نہ کن اِت گڑا ’’ حدیبیہ ءِ سلاہ ‘‘ ءِ پروشگ ءِ جار بجن اِت ۔
قریش ءِ پسّہ 
 	وہدے قریش اے جاورء گندیت گڑا آئیءِ میر ءُ کماش ءُ زانوگر ءُ کتہ کاریں مردم یک جاہ مُچّ بوت انت ءُ شؤراِش کت کہ رسول اللہ ﷺ ءِ قاصد ‘‘ ء چے جواب بدئیں ، مزنیں شؤر ءُ سلاہے ء رند چہ قریش ءِ گورا ’’ قرطہ بن عمرو ‘‘ ء جارجت کہ رسول اللہ ﷺ ء بگش مارا تئی اولی دوئیں شرط قبول نہ انت ، چہ مئے گورا ’’ حدیبیہ ‘‘ ءِ سُہل پرشتگ ءُ نوں مئے ءُ شمئے درمیان ء ہچ وڑیں قول ءُ قرارے نیست ، توہرکارے کہ کت کنئے بہ کن ۔

رسول اللہ ﷺ ءِ دومی گام 
	قریش ء وہدے پہ کِرد ءُ پہ دپ ءُ زبان وتی قول ءُ زبان پروشت ءُ جاراِش ہم جت کہ ما ءُ شما چہ حدیبیہ ءِ سہل ء پیسر ءِ اٗوشتانک ء اوشتاتگ ایں ، گڑا رسول اللہ ﷺ ء جنگ ءِ جارجت ءُ اے بری جنگ قریش ءِ سرا بیڑ کنگ ءُ مکّہ مکرّمہ ءِ سرا جنگ ات ۔
 	ہجرت ءِ ہشتمی سال ءُ رمضان المبارک ءِ برکت داریں ماہ ءِ دہمی روچ ء واجہ ﷺ گوں وتی سرمچاریں بیلاں چہ مدینہ منورہ ء راہ گپت چہ ’’عُسفان ءُ قُدید ‘‘ نامیں ہند ءِ درمیان کدِید( الحمض) ء کہ رسول اللہ ﷺ ءِ لشکر سربوت واجہ ﷺ ء وتی ہمراہانی جانی آسراتی ءِ حاطرا روچگ پروشت ءُ صحابیان ء ہم روچ ورگ ءِ حکم دات ، تاکہ چہ سفر ءِ ژندی ء ژندترءُ نزورتر مہ بنت ، چہ ’’کدِید ‘‘ ء رند ’’ مرّ الظہران ‘‘ ء راہ گپت ءُ شپ ء ہمودا جلّ اِت ۔
قریش ءِ چاروانی دست کپگ 
 	قریش ء وتی زبان وارت ءُ وتی قول پروشت آیاں اے گپ زانت کہ نوں آیاں یک جنگے ءِ آس بن داتگ ، رندا آ سئی بوتگ اتنت کہ رسول اللہ ﷺ ء جنگ ءِ تیاری کتگ ، آیاں رہسرانی سرا وتی چاریگ ءُ جاسوس نادینت انت تاں کہ رسول اللہ ﷺ ءِ لشکر ءُ مردمانی بازی ءُ بزگ ءُ سلاہ بندی ءِ بابت ء اندازہ جت ءُ تیاری کت بہ کن انت ۔
 	’’ مرّ الظہران ‘‘ ء بوجگ ء رند واجہ ﷺ ء کش ءُ گورا وتی چاریگ ءُ پاسپان دیم دات انت ، ہمدا دومردم اِشانی دست ء کپت ’’بُدیل بن ورقآء ءُ حکیم ‘‘ رسول اللہ ﷺ ءِ خدمت ء پیش کنگ بوت انت زانگ بوت کہ اے دوئیں مردم قریش ءِ چاریگ ءُ جاسوس انت ءُ قریش ءِ جنگی کمانداری ’’ ابوسفیان بن حرب ‘‘ ءِ دست ء انت ، ابوسفیان قریش ءِ مستریں کماش ءُ آیانی راج ءِ رہشون ءُ راج ءِ سکّی ءُ سوری ءِ وہداں آیان ء شؤر ءُ صلاح دیٗوک ات۔
قریش ءِ چاروانی اسلام آرگ 
 	قریش ءِ توامیں میر ءُ کماش ءُ ہرکس ءُ ناکس ءِ واب ءُ جہد اے گپ ات کہ رسول اللہ ﷺ ءُ آئیءِ سولیں براہندگاں چہ اسلام ء پربترّین انت ، اگاں اے کار گوں آیاں بوت نہ کنت گڑاآیاں شپ ءُ روچ جنجال ءُ پریشان بہ کن انت تانکہ آ چہ وتی منزل ء پشت بہ کپ انت ، بلئے باز جاگہ آیانی چیر کتگیں پندل ءُ دام آیانی جند ءِ شکار بوھگ ءِ سبب بوت ، اِدا ہم انچش بوت کہ قریش ءِ چاریگ مسلمانانی دست ء گرگ بوت انت ، ’’ بُدیل بن ورقآء ءُ حکیم ءُ ابوسفیان‘‘ء پہ دل ءُ جان اسلام قبول کت ءُ رسول اللہ ﷺ ءِ ہمراہی ءِ عہد ءُ قول کت واجہ ﷺ ءِ ہمراہ بوت انت ۔
دیم ءِ منزل
	چہ’’ مرّ الظہران ‘‘ ء  لڈّ ءُ بار کنگ ء  پد رسول اللہ ﷺ ءِ دومی ھنکین مکّہ ات ، ہما ڈیھ ءُ شہر کہ رسول اللہ ﷺ ءِ زند ءِ اولی دمان ءُ کترہ چہ ہمودا بنگیج بوتگ انت ، بیت اللہ ‘‘ سرزمین ءِ سینگ ءِ سرا اولی لوگ ، اے لوگ ’’ اللہ ذوالجلال ‘‘ ءِ وحدانیت ءُ’’ یکّوئی ‘‘ ءُ بیدروری ءِ نشان انت ، قریش ء چہ بت ء پرّ کتگ ات ،مکّہ شریف ءِ نزّیک ء رسول اللہ ﷺ ء لشکر دوجاگہ کت ، لشکر ءِ نیم حضرت خالد بن ولید رضی اللہ عنہ ‘‘ ء را دات ءُ گُشت کہ مکّہ ءِ جہلادی گورا مکّہء پُتر ، واجہ ﷺ ء حضرت خالد ؓ ء گشت شما سلاہ بند بہ بئیت بلئے بیڑ مکن اِت ، اگاں کسے شمئے سرا بیڑ بہ کنت تُری یک کسے بہ بیت یا رُمبے گڑا گوں آئیء جنگ بکن اِت بلئے وت پہ جنگ ء ’’ پیش دست ‘‘ مہ بئیت ۔
عکرمہ بن ابی جہل ءِ جنگ دارگ 
 	وہدے حضرت خالدبن ولید چہ مکّہ مکرمہء جہلادی دمگاں پہ مکہ مکرمہء ایر کپت ، نیم راہء ’’ عکرمہ بن ابی جہل ‘‘ گوں لشکرے ء آئی ءِ دیم ماں ترّاِت ءُ پہ جنگ ء پیش دست بوت ، حضرت خالدبن ولید ؓ ء جنگ کت ، چہ مسلمانانی لشکر ء  رسول اللہ ﷺ ءِ یلیں صحابیاں دو دُردانگ حضرت خُنیس بن خالد بن ربیعہ ، ءُ حضرت کُرزبن جابر فہری رضی اللہ عنہما شہید بوت انت ، ءُ چہ مشرکانی لشکر ء بیست ءُ چار نفر کُشگ بوت ءُ پشت کپتگیں چہ جنگ ءِ میدانء تتک انت اے جنگ ءِ تہا ’’ عکرمہ ‘‘ ہمراہی ء دگہ دو مزن نامیں قریشی زھم جن ہمراہ اِتنت ءُ لشکری ءِ پیشونکی ء کنگ ء اِتنت ، ’’ صفوان بن امیہ ، سہیل بن عمرو‘‘ ، نوں کہ قریشی لشکر ء بازیں تاوانے ء رن پروش وارت گڑا ہرکس پہ گورے تتک ءُ اے گپ نام ءُ دپ بوت ’’ عکرمۃ فرّمن خندمۃ ‘‘ بزاں عکرمہ چہ خندمہ ء تتک ۔
 	 رسول اللہ ﷺ وت چہ مکّہ ءِ سرون ء پتریت ءُ ہچ پیمیں ٹہل ءُ مزنی یے پیش نداریت ، واجہ ﷺ وتی سواری ءِ سرا انچش ات کہ گُشئے سجدہ ءِ درٗوشم ء ماں مکّہ ء پتران اِنت ، مستدرک ء حضرت انس رضی اللہ عنہ ءِ روایت آؤرتگ کہ رسول اللہ پہ کٹ ءُ سوب مکّہ ء پترت بلئے گوں انچیں عاجزی ءُ وازمندگی یے ء کہ توامیں مکّہ ءِ چم رسول اللہ ﷺ ء سک اِتنت ءُ رسول اللہ ﷺ ء سرجہل کتگ ات ءُ روگ ء ات ۔
ابوسفیان ء شرف دیئگ 
 	 ابوسفیان قریش ءِ اے روچانی دانا تر ءُ زانتکارتر ءُ راجی جیڑہانی تہا چہ ہرکس ء گیشتر دیماترات ، قریش ءِ توامیں ٹکّانی دل ءُ میہ ات ءُ رسول اللہ ﷺ ءِ وتی کٹم ’’ بنوھاشم ‘‘ ء ھم نزّیک ات ، اے توامیں تند ءُ بند وتی جاہ ء ، مستریں گپ ایش ات کہ ابوسفیان رسول اللہ ﷺ ءِ لوگی ءِ پت ات ’’ حضرت ام حبیبہ رضی اللہ عنہا ‘‘ ءِ پت بوھگ ءِ سبب ء آئیء اے جاہ است ات کہ رسول اللہ ﷺ آئیء ا شرفے بدنت ۔
 گوں مکّہ مکرمہ ءِ پترگ ء رسول اللہ ﷺ ء ابو سفیانء را فرمان کت جار بہ جن کہ ’’ ہرکس بیت اللہ ء پترت آ امان انت ، ہرکس وتی لوگ ء پترت ءُ لوگ چہ تہا بست آ امان انت ، ہرکس رسول اللہ ﷺءِ ناکو بزاں ابوسفیان ءِ لوگ ء پترت آامان انت ۔
چہ جنگ ء دست ہورکی ء رند 
 	نوں کہ توامیں مکہ ءِ شہر ءُ میتگ رسول اللہ ﷺ ءِ دیما شکون بوت ، ءُ اللہ ءِ لوگ ء ِابیل ءُ کش ءُ گور چہ مشرکانی دست ءُ حکم ء دراتک انت ، رسول اللہ وتی ناکو زتکیں گہار ’’ حضرت ام ھانی فاختہ بنت ابوطالب رضی اللہ عنہا ‘‘ ءِ لوگ ء شت ،سرءُ جان شُشت ءُ گد بدل کت انت ءُ نماز ونت ءُ پدا جمعہ مبارکیں رٗوچ ءُ رمضان المبارک ءِ بیستمی روچ ء مسجد حرام (بیت اللہ ) ء اتک ، بیت اللہءِ طواف کت ءُ رندا کعبہ شریف ءِ کش ءُ پہنادا ں ایریں سیصد ءُ شست بتان ء چہ بیت اللہ ءِ پیشدر ءُ کش ءُ گوراں درکت ءُ پرٗوشت ءُ دور دات انت ، ءُ ہریک بتے ء گوں وتی ’’ ہیزران ‘‘ ءِ اشارہ ء جت ءُ آیت تلاوت کت : جآء الحق وزھق الباطل ، ان الباطل کان زھوقا‘‘ بیشک ’’ حق ‘‘ اتک ءُ باطل پہ بن گاربوت ، بیشک کہ باطل ء گاربوھگی انت ،، (الاسراء ۸۱)۔
بیت اللہءِ کلیت 
 	تاریخی شاہدیانی تہا اے گپ است انت کہ چہ ہجرت ء پیسر یک روچے رسول اللہ ﷺ ء بیت اللہ ءِ مجاور ء پہ نرمی گُشت کہ بیت اللہ ءِ کلیت ء منء بدئے من بیت اللہ ءِ تہا روگ ءُ کمّے عبادت کنگ لوٹاں ، آ روچاں آ واجہ مسلمان نہ بوتگ ات ، گشت ئےِ من ترا بیت اللہ ءِ چابی ء ہچبر ندیاں ، رسول اللہ ﷺ ء فرمان کت گڑا آروچ ء تئی چے حال بیت وہدے بیت اللہ ءِ چابی منی دست ء بنت ءُ ہرکس ء من کلیت ء دیئگ بلوٹاں کس منا منیہ کت نہ کنت ، بیت اللہ ءِ مجاور ء گُشت آ روچ ء قریش ءِ چے بیت کہ اے نوبت بئیت ، واجہ ﷺ ء فرمان کت ’’ آ روچ ء اللہ تعالی قریش ء عزت دنت ‘‘ ۔
 مروچی ہما روچ ات چہ بتانی درکنگ ءُ پرٗوشگ ء رند رسول اللہ ﷺ ء چہ بیت اللہ ءِ درپان ء کلیت لوٹ اتِنت ، آئیء ہمادمان ء بے جست ءُ پدا کلیت دات انت ، اے وہداں رسول اللہ ﷺ ءِ ہزار مرادیں ھمبل ءُ ہمراہ ہم اٗوشتوک ءُ ندارہ چارٗوک اِتنت ءُ قریش ءِ وتی جند ہم ندارہ چارگ ء ات۔
 رسول اللہ ﷺ ء بیت اللہ پچ کنائینت ءُ بیت اللہ شریف ءِ تہا شُت ، بیت اللہ ءِ تہا بازیں عکس ءُ تصویرے نقش ءُ لونجان اتنت ، رسول اللہ ﷺ ء دراہیں عکس دُور کنائینت انت ءُ بیت اللہ پہ آپ زمزم ء شُشت ءُ بیت اللہ شریف ءِ تہا واجہ ﷺ ء نماز ونت ءُ دراتک ۔
راج چے ءِ وداری اِنت 
 	قریش ء پرٗوش وارتگ ، ہمامردماں کہ چہ روچے کہ رسول اللہ ﷺ ء اللہ ءِ کلہ آؤرتگ انت تاں روچ مروچی ، ہردابیں جنگ ءُ دژمنی کہ گوں قریش ء بوتگ آئی ء کتگ ، نوں مروچی قریش ء پرٗوش وارتگ ، توامیں شرکی کماش وتی دل ءِ تہا ملامت ءُ شرمندہ انت ءُ وتارا ہر پیمیں سزائے ءِ حقدار زان انت ۔
 	 قریش ءِ شرکی زند ءِ تہا رُستگ ءُ رسیتگیں توامیں مردمانی دل جنت کہ باریں نوں چے بیت ، رسول اللہ ﷺ بیت شریف ءِ تہا رب ءِ دیما سجدہ ءِ تہا انت ، بیت ءِ تہا رب ءِ دربار ء وتی عاجزی ءُ بیوسی ءِ فریاد ءُ چہ بیت ء در ، مکّہءِ وتی وہداں کس ملیک ءُ مغروریں مشرک ، اے وداری انت کہ نوں کہ رسول اللہ ﷺ چہ بیت اللہ ء درکئیت مئے نصیب ءِ فیصلہ بیت ۔
رحمت ءِ جار
 	رسول اللہ ﷺ ءِ درایگ ء رند دلانی دریکگ ترندتربوت انت ءُ زبان ھشک بوان ءُ چم تہاربوان بوت انت ، رسول اللہ ﷺ ء اول اللہ تعالی ءِ وحدانیت ءُ یکّی بیان کت ءُ پدا پہ مکّہ ءِ فتح ء اللہ تعالی ءِ شکرگپت ، ءُ رندا انچیں دانکے دیماآؤرت کہ چہ کوردید ءُ چمّ نزّیں مشرکاں کس ء اِشی ءِ امیت ءُ ودار نیست ات ، رسول اللہ ﷺ ء فرمان کت : لاتثریب علیکم الیوم ، اذھبوا فانتم الطلقآء ،، مروچی شمئے سرا ہچ پیمیں میار ءُ گناہے نیست ، برواِت پہ وتی کار ءُ لوگاں نوں چہ مئے گورا شما دست پچ ءُ آزات اِت ‘‘ ۔
بیت اللہءِ کلیت کئے ء  دیئگ بوت 
 	وہدے کہ رسول اللہ ﷺ چہ بیت اللہ ء دراتک ءُ مردمانی ہجوم نزاتکگ اِتنت ، واجہ ﷺ ء بیت اللہ شریف ءِ چابی دست ء اِتنت ، وہدے واجہ ﷺ ءِ درّ ءُ مرواردیں دانک آسربوت انت واجہ ﷺ ء کلیت پیسری کلیت دار ’’ عثمان بن طلحہ ‘‘ ء دات انت ، ( عثمان بن طلحہ ہماکس ات کہ چہ ہجرت ء پیسر پہ رسول اللہ ﷺ ء بیت اللہ شریف ءِ دروازگے پچ نہ کتگ ات ، انگت واجہ ﷺ ءِ سرا تژن ءُ شگانے ہم گشتگ ات ) پدا واجہ ﷺ ء فرمان کت کہ اے کلیتاں بزور ءُ تاں قیامت اے کلیت تئی کٹم ءُ تئی نسلءِ تہا بیت ، کس ء اِشی پچ گرگ ءِ اجازت نیست ۔
لہتے چہ رحمت ء زبہر بوت انت
 	اے توامیں خیر ءُ رحمت کہ دراہیں مکّہ ءِ کوہستگ ءُ کور ءُ کشگ ءُ شیپ ءُ شیلگاں سرجہلاد ات لہتے مردم انچیں است ات کہ چہ اے گنجاں آیان ء ہچ بہر نہ بوت ، اِشانی ظلم ءُ زیاتی درگوزی حد ء نہ اتنت ، اے پانزدہ مردم اِتنت ، کہ اِشانی تہا پنچ کس دست کپت ءُ گردن اِش گُڈّگ بوت انت ءُ دہ کس ء وتی ساہ دربرت ، ءُ آیانی تہا یکّے وتی موت ء مرُت ءُ لہتے مردماں مدینہ ء اتک ءُ اسلام قبول کت ۔
 کُشگ بوتگیں ایش انت (۱) عبداللہ بن خطل (۲) آئی ءِ مولد قریبہ (۳) حُویرث بن نُقید (۴) مقیس بن صبابہ (۵) حارث بن طلاطل ۔
 چہ دہیں تتکگینانی تہا ’’ ھُبیرہ بن و ھب مخزومی ، کفر ءِ تہا وتی موت ء مرت ، ءُ دگہ نُھ کس ء پدا یک یکّ ء مدینہ منورہ ء اتک ءُ اسلام قبول کت آ ایش اِنت ،(۱) عبداللہ ابن سعد بن ابی سرح (۲) عبداللہ بن خطل ءِ دومی مولد ’’ قرتنیٰ ‘‘ (۳) عکرمہ ابن ابی جہل (۴) ھبّاربن أسود (۵) وحشی بن حرب (۶)کعب بن زھیر (۷) عبداللہ بن زبعری ، (۸) ھند بن عتبہ (۹) سارہ ۔
 	چہ فتح ء رند رسول اللہ ﷺ تاں پانزدہ روچ ء مکّہ مکرمہ ء جہمنند بوت ، اے پیمیں دراج کشّیں نندگے ء انصاری صحابہ پریشان ءُ دلتپرکہ کت انت ، آیان ء ہمے خیال اتک کہ مکّہ مکرّمہ جہان ءِ گچینی تریں جاہ اِنت ءُ رسول اللہ ﷺ ءِ وتی بن ھنکین اِنت ،نوں کہ ملک ءُ ڈیھ اللہ تعالی ء وتی رسول ء را داتگ انت نوں بلکیں رسول اللہ ﷺ مدینہ منورہ ء نئیت گوں ءُ ہمدا جہمنند بیت ، انصاریاں کہ جہان ءِ پراہی ءُ دراجی ء تالانیں نور ءِ شیدائی اِتنت ءُ اے جان ندریانی تہا آیانی جان ءُ مال ءُ ملک ءُ میراث ہوراِتنت ، آیاں رسول اللہ ﷺ ءِ خیر ءُ برکت ءُ ہمراہداری شرّی ء دیستگ ات اے خیال ء آیان ء چو ’’ دار وار ‘‘ ء وارت ۔
 	رسول اللہ ﷺ کہ سئی بوت صحابیان ء دلجمی ءُ دلبڈّی دات ءُ فرمان کت شما پریشان مہ بئیت گوں شما منی زند ءُ مرگ ءِ ہمراہداری اِنت ۔
 	رسول اللہ ﷺء ’’ عتّاب بن اسید ‘‘ مکّہ ءِ حاکم ءُ امیر نام گپت کت ، ہمے درگت ء لہتے نامداریں کماشاں اسلام قبول کت کہ تنے وہدی انگت مسلمان نہ بوتگ اتنت ، چُش کہ : سیدناابوبکرصدیق رضی اللہ عنہ ءِ کماشیں پت واجہ ’’ ابو قُحافہ ‘‘ صفوان بن اُمیّہ ، سُہیل بن عمرو ، ابولہب ءِ دو بچ ، عتبہ ، ءُ معتب ، معاویہ ابن ابی سفیان رضی اللہ عنہم اجمعین ۔
بتانی پروشگ ءِ نوبت 
 	چہ فتح ء رند ءُ چہ بیت اللہ ءِ پہک ءُ پلگار کنگ ءُ چہ بتانی پرٗوشگ ءُ دوردیئگء رند ، رسول اللہ ﷺ ء جار جت کہ ’’ من کان یؤمن باللہ والیوم الآخر، فلایدع فی بیتہ صنما‘‘ ہرکس ء کہ اللہ ءُ قیامت ءِ روچ ءِ سرا ستک ءُ باور است آ وتی لوگاں بت ایری ء مئیل انت ‘‘ بزاں اگاں پیشی دٗود ءُ باورانی سبب ء اگاں آیانی لوگاں بتے چیزے بوتگ گڑا بایدانت آبتاں بپروش انت ءُ دور بدیئنت،۔
 	اے باور ءُ مارشت ء ابید مکّہ مکرّمہ ءِ دمگ ء لہتے نامداریں بت است ات کہ آیانی نام ء مردمانی نام ہم بندگ بوتگ ات، اے نامی ئیں بت مکہ شریف ءِ نزیک ءُ گوران اِتنت ، گڑا رسول اللہ ﷺ چہ اے نامدار ءُ کوہنیں بتانی پرٗوشگ ء یک ’’ کردے زھم جن دیم دات ‘‘ اولی نام ’’ عُزّیٰ ‘‘ اِنت ، حضرت خالدبن ولید وت ءُ ہمراہاں حکم دیئگ بوت کہ ’’ نخلہ ‘‘ ء بروانت ءُ ’’ عُزیٰ ‘‘ ء بپروش انت آیاں اے حکم توام کت ۔ ’’ سُواع ‘‘ ءِ پرٗوشگ ء حضرت عمروبن العاص رضی اللہ عنہ دیم دئیگ بوت ،
	 ’’ مناۃ ‘‘ ءِ پروشگ ءِ ذمہ واری ’’ سعدبن زید اشہلی ‘‘ ء دیئگ بوت ءُ اے واجہ ’’ مُشلّل ‘‘ ء شت ءُ ’’ مناۃ ‘‘ ءِ نام ء نامداریں بت پرٗوشت ۔
 	نوں مکّہ مکرمہ ءِ تہا ءُ درا ہرپیمیں بتے کہ است ات ءُ شرک ءِ ہر دابیں ٹکّ ءُ نشانے کہ است ات آ درہ دُور کنگ ءُ گارکنگ بوت انت ءُ نجد ءِ زمین ’’ سیدنا ابراھیم علیہ السلام ‘‘ ءِ راہ ءُ رہبندء پرترّینگ بوت ۔
غزوہ حُنین 
 	وہدے اللہ ء مہربانی کت ءُ مکّہ وتی رسول ءِ دست ء دات ، قریش ء گوں وتی زٗور ءُ گرٗوناکی ء بے دروریں پروشے وارت ، گڑا کش ءُ گور ءِ دمگانی مشرکاں بیم زُرت ءُ ہمے مرت کہ دیر یازُوت آیانی باریگ ہم کئیت ، گڑا چے کنگ بہ بیت ، ہمے بیما ’’ حُنین ‘‘ ءِ زھم جنیں ٹکّان ء ڈاہ دات ، ہمے خیالء ِ بنپد ء  ’’ ثقیف ءُ ھوازن ‘‘ ء وتی سردار ’’ مالک بن عوف نصری ‘‘ ءِ کماشی ء بیست ہزاری لشکرے نزّ آؤرت ءُ مکّہ ءِ سرا اُرش کنگ ءِ جار جت ءُ دراتک انت ۔
 	رسول اللہ ﷺ ء را وہدے حال ء گپت واجہ ﷺ ء دوازدہ ہزاری لشکرے زُرت ءُ ھوازن ءُ ثقیف ءِ دیما دراتک ، رسول اللہ ﷺ ءِ ہمراہانی تہا لہتے انچیں مردم ہم است ات کہ انگت مسلمان نہ بوتگ اتنت ، وہدے لشکرءِ بازی اِش دیست یکّے ءِ دپ ء دراتک ’’ لن نغلب الیوم من القلّۃ ‘‘ بزاں مروچی ما چہ کمّی ءِ سبب ء پروش نہ وریں ۔
 	 دلگوش کرزیں گپ ایش انت کہ رسول اللہ ﷺ ءِ جنگانی تہا اے اولی جنگ اِنت کہ مسلمانانی حساب اے اندازہ باز ات ءُ اے بازی ء لہتے ء را پہ گروناکی ء دوردات ، اے گپ اللہ ءِ دربار ء وشّیں گپے نہ ات ، چیا کہ رسول اللہ ﷺ ءِ جنگانی اول روچاں تاں کہ فتح مکّہ ء درہیں جنگ غیبی مدت ءُ اللہ ءِ وتی مہربانیء کٹّگ بوتگ انت ۔
زمین تنک بوت۔
 	گوں ’’ حُنین ‘‘ ء سربوھگ ء ھوازن ءُ ٖثقیفی لشکر چہ ہرگورا اُرش کن انت ، سرظاہری سبب ایش بیت کہ کافراں پیسر ’’ پاسگاہ ءُ سنگر گپتگ اتنت ءُ نشتگ اتنت ، جنگ جاہ ءُ سکّانہاں بلدتراِتنت پمیشکا کافرانی اولی بیڑ ءُ ارش انچو ترند ءُ تیز ءُ پراہ پہنادات کہ رسول اللہ ﷺ ءِ لشکر ء در روگ ءِ راہے ہم پشت نہ کپت ، مسلمانانی لشکر تالاں تول بوت ءُ ہرکس پدیمے درشُت جنگ ءِ میدان حالی بوت ۔
 	 ہمدا کہ ہرکس ء وتی ساہ ءِ ہول ات ءُ ہرکس ہرپیم تچان ءُ درروان ات ، رسول اللہ ﷺ وت وتی لہتے ہمراہاں وتی جنگجاہ ء چوں’’ کوہ ‘‘ ء اٗوشتاتگ اتنت ، سیدنا ابوبکر ،عمر، عباس ، علی ، فضل بن عباس ، أسامۃ بن زید ءُ دگہ لہتے رسول اللہ ﷺ ءِ کش ءُ نزّیکء اٗوشتوک اِتنت ۔
 ’’ حُنین ‘‘ ءِ تہا اے سکّیں دمانانی بابت ء قرآن کریم ءِ آیت اِیر اتک :
 وّیوم حنینِ اِذأعجبتکُم کثرتکُم فلم تُغنِ عنکُم شیئا وّ ضاقت علیکُمُ الارضُ بِما رحُبت ثُمّ ولّیتمُ مُّد بِرِین،ثُمّ انزل اللہ سکینتہٗ علیٰ رسُولِہٖ وعلیٰ المُؤمِنِین و انزل جُنُوداًلّم تروھا وعذّب الّذِین کفرُوا و ذٰلِک جزآءُ الکفٰرین‘‘ 
ُُ 	یادکن اِت وہدے حنین ءِ جنگ ءِ روچ ء شما را شمئے بازیء پہ ٹہل ء دور دات ، گڑء کارا نیاتک شمیگ ء شمئے بازی ، ءُ تنگ بوت شمئے سرا زمین گوں وتی پراہی ء پدا شما پرترّت ات پشت ماندیان ءُ روان ،، پدا ایر گیتک اللہ ء وتی مدت ءِ دلجمی وتی رسول ءِ سرا ءُ ایماندارانی سرا ، ءُ اللہ ء دیم دات یک انچیں لشکر ے کہ شما آ لشکر ندیست ، ءُ عذابے داتے کافران ء ءُ ہمیش اِنت مزّ کفرکنوکانی ،، (التوبہ آیت ۲۵، ۲۶) ۔
 	 اے جنگ ءِ تہا مسلماناں وتی بزگ ءُ بازی ءُ جنگی اوزار ءُ اسبابانی سبب ء اندازہ جت کہ جنگ ء ما کٹّ ایں ، بدر ءِ تہا مسلمانانی بیسہ ءُ تِکّہ اللہ ءِ مدت ءِ سرا ات بدر ء سوبین بوت انت ءُ حنین ء اولی برا پروش اِش وارت ءُ تالاں تول بوت انت ءُ لگوری ءِ راہ اِش زُرت ۔
 	 حضرت عباس رضی اللہ عنہ رسول اللہ ﷺ ءِ کش ء اوشتاتگ ات ، حضرت عباس برزءُ دراج ءُ جوں داریں مردمے ات ءُ آئیءِ توار ءُ آواز ہم بُرزات ، رسول اللہ ﷺ ء فرمان کت ناکو مہاجر ءُ انصاراں توارجن ، آئیء توارجت ’’ یا معشرالانصار یا أصحاب السمرۃ ‘‘ او انصاریاں او درچک ءِ چیر ء رسول اللہ ﷺ ء قول دیوکا ں ،گوں اے توار ءِ جسکگ ء دمان ء توامیں مہاجرءُ انصار رسول اللہ ﷺ ءِ کش ءُ گورا نزّاتک انت ۔
 	 رسول اللہ ﷺ ء صحابیان ء اُرش ءِ حکم دات ،واجہ ﷺ ء مُشتے حاک کافرانی گورا شانک دات ، اللہ تعالی ء آیانی چم ءُ دید پرّحاک کت انت ، نوں میدان بدل بوت ہماکٹ ءُ سٗوبی جاورے کہ کافران ء دست ء ات چہ آیانی دست ء دراتک ءُ مسلمانانی جنگی سرپ دیما روان بوت انت ءُ دیر نہ گوست کہ کافراں پرٗوش وارت ءُ ہرکس پہ دیم تتک ،لہتے ء ساہ ’’ طائف ‘‘ ء برت ءُ لہتے کش ءُ گور ءِ کٗوہ ءُ شیپاں چیربوت انت ءُ کافرانی مال ءُ اسباب ءُ بازیں مردمے مسلمانان ء ’’ رٗوپ ‘‘ رسیت انت ۔
 	 اے جنگ ءِ تہا چار مسلمان اللہ ءِ راہء ندر بوت انت ، ءُ چہ کافراں ہفتاد مردم کُشگ بوت انت ۔
غزوہ طائف 
 	چہ ’’ حنین ‘‘ ءِ سوب مندی ء رند ، رسول اللہ ﷺ گوں وتی لشکر ء دیم پہ طائف ء راہ گپت ،طائف ءِ کماش ءُ سردار ’’ مالک بن عوف نصری ‘‘ وت ءُ وتی کس ءُ لشکرء ماں وتی محکمیں قلات ء پناہ گیر بوت ، آئیء سال ءِ توشگ ءُ سامان زُرت انت ءُ قلات چہ تہا بست ءُ قلات ءِ برزیں ٹُلّانی سرا وتی ٹک تیریں شکاری نادینت انت ،رسول اللہ ﷺ ء گوں ’’ منجنیق ‘‘ ء آیان ء نشانگ کت بلئے آیانی ٹکّ تیریں ٹٗوپ چیناں پہ تیر جواب دات ءُ بازیں صحابی ئےِ ٹپّی ءُ دوازدہ صحابی شہید بوت ، اے قلات ءِ ’’ گردگرگ ‘‘ ء ہژدہ روچ ءُ وہد بُرت ، بلئے خاصیں دیم روئی یے نہ بوت، گڑا رسول اللہ ﷺ ء قلات ءِ اِردگرد‘‘ یلہ کت ءُ دیم پہ مدینہ منورہ ء راہ گپت ، ءُ روگ ءِ وہدء واجہ ﷺ ء دعا کرت ’’ اللہم أھدثقیفا،وآت بہم ‘‘ یا اللہ ثقیف ء ھدایت بدئے ءُ منی گورابیاراِش ‘‘۔
 عمرہ ءِ جِعِرّانہءِ تیاری ءُ ھوازنیانی اسلام قبول کنگ 
 	چہ طائف ء پرترّگ ءِ وہدء ، رسول اللہ ﷺ ’’ جعرّانہ ‘‘ ( جاہے ءِ نام انت) سربوت ، ءُ تاں وہدء’’ ھوازن ‘‘ ءِ کٹم ءُ مردماں اسلام قبول کت ءُ واجہ ﷺ ءِ دربار ء ہمے جاہ ء سربوت انت، اے راج ء وتی دانا ءُ حبرزانتیں مردم واجہ ﷺ ءِ خدمت ء دیم دات انت کہ اول وتی مسلمان بوھگ ءِ حال ء رسول اللہ ﷺ ء بدیئنت ءُ دومی چہ رسول اللہ .ﷺ ء دزبندی بکن انت کہ ’’ حنین ءِ جنگ ‘‘ ءِ روچ ء آیانی ہما مال کہ مسلمانانی دست ء ’’ رٗوپ ‘‘ کپتگ انت ، ءُ ہماھوازن ءُ ثقیفی کہ جنگ ءِ تہا گرگ ءُ بندیگ بوتگ انت آیاں مارا بہ دنت ۔
 	رسول اللہ ﷺ گوں ھوازن ءِ میر ءُ سرداراں پہ عزت ءُ شرف پیش اتک ءُ آیان ء دلبڈی دات ءُ گوں وشّیں رُوے ء وش اتک گُشت ، آیانی عرض گٗوشت داشت ، ءُ فرمان کت کہ من اے بابت ء گوں وتی ہمدلیں ہمبلاں شؤر ءُ صلاح کناں ، رسول اللہ ﷺ ء بزرگواریں صحابی جست کت انت ، آیاں گوں یک دپ ءُ یک گپ ء پسّہ دات کہ ’’ اللہ ءِ رسول تئی ہمک فیصلہ سر ءُ چمّاں ‘‘ ۔
 	رسول اللہ ﷺ ء ہمے لیکہ ایر کت کہ ’’ ھوازن ‘‘ ءِ بندی آزات کنگ بہ بنت ءُ آیانی مال ءُ ہستی ہرچیز کہ دست کپتگ آ مسلمانانی سرا بہر بیت ، رسول اللہ ﷺ ء ھوازن ءِ کماشانی دیما کہ اے گپ ایر کت گڑا آیاں ہمے عرض کت کہ گڑا مارا مئے مردماں بدئے ، رسول اللہ ﷺ ء چہ صحابیاں ہمے واہگ پدّر کت کہ شما ھوازن ءِ بندیاں یلہ بکن اِت آیاں ہما دمان ء ھوازنی بندی آزات کت انت ۔
 	چہ اے مہمّاں دست ہورک بوھگ ء رند رسول اللہ ﷺ وتءُ وتی دلبریں ہمراہاں عمرہ ءِ احرام بست ، ءُ مکّہ مکرمہ ء سربوت ءُ عمرہ کت ءُ دیم پہ مدینہ منورہ ء رہادگ بوت ۔
 	طائفءِ ’’ گرد گرگ ءُ محاصرہ ‘‘ ءِ گپانی تہا شما دیست کہ رسول اللہ ﷺ ء وہدے طائفیانی محاصرہ ہلاس کت ءُ پرترّاِ ت رسول اللہ ﷺ ء ہمدا دعالوٹ اِت کہ یا اللہ ثقیف ء ھدایت بدئے ءُ منی گوارا بیار اِش ،گڑا وہدے رسول اللہ ﷺ مدینہ منورہ ء سربوت دیر نہ گوست ’’ ثقیف ءِ سرداروت ءُ وتی راج ءِ کماشاں مدینہ منورہ ء حاضر بوت ءُ اسلام ءِ رحمتانی ساہگ ءِ چیر ء امانے زُرت ۔
غزوہ تبوک 
 	چہ فتح مکہ ءُ طائف ءُ اے دمگ ءِ جنگی جہداں دست ہٗورکی ء رند ، رسول اللہ ﷺ سئی بوت کہ رومیاں وتی ’’ موتہ ‘‘ ءِ پرٗوش ءِ بدل گرگ ءِ ءُ وتی راج ءُ قومانی دل ءِ دیماآرگ ءِ حاطرا مزنیں تیاری یے کتگ ءُ آ ہمیش اِنت کہ مروچی ءُ باندات کنگ ء انت کہ رسول اللہ ﷺ ءُ آئیءِ ملک ءِ سرا بیڑ بہ کن انت ۔
 	گوں اے حال ءِ اِشکنگ ء رسول اللہ ﷺ ء ہم جنگ ءِ جارجت ءُ اڈگیری بنگیج کت ، اے جنگ ء چہ ایدگہ جنگ ءُ جہاداں کمّے فرق است ات ،یکّے ایش ات کہ اے اولی جنگ ات کہ اشیءِ تہا رومی گوں رسول اللہ ﷺ ء دیم پہ دیما جنگ ء اِتنت ، دگہ مستریں جیڑہ ایش ات کہ موسم تبد ءُ گرم ات ءُ سفرءُ راہ ہم سک دُور ات ، سال ڈکّال ات ءُ ھامین دستی ءُ دپی ات ، اے توامیں جاورانی تہا رسول اللہ ﷺ ء وتی سوسنیں ھمبلان ء تیاری ءِ گُشت ءُ آہم بید کمے جاپ دیئگء تیار ءُ چاڑکّہ بوت انت ، اے جنگ ہما جنگ ات کہ رسول اللہ ﷺ ء توامیں حال ءُ آسر ہم بیان کت انت ، چش کہ مئے دیم تبوک ءِ گورا انت ، ءُ مئے دشمن زوراک ءُ جنگولیں دژمنے ءُ دگہ انچیں بازیں گپ واجہ ﷺ ء پدّرکت انت ۔
تٗوشگ ءُ اوزار ءِ حاجت 
 	رسول اللہ ﷺ ء چہ صحابیاں طلب کت کہ اے جنگ ءِ تہا تٗوشگ ءُ اوزار ءُ اٗولاک ءُ سلاحانی حاجت است ، ہرکس وتی توان ءُ وس ء ہروڑیں مدتے کنت ، آئی ءِ اجر است انت ، چہ بزرگواریں صحابیاں ہرکس ء وتی وس ء وتی بہر ہور کت ۔
 	سیدنا ابی بکر صدیق رضی اللہ عنہ ء لوگ ء ہرچیز کہ است ات سرجم ء سرجم رُپت ءُ رسول اللہ ﷺ ءِ خدمت ء ایر کت انت ۔
 	 حضرت عمر رضی اللہ عنہ ء وتی توامیں ہستی ءِ ’’ گِردٹپّیں ‘‘ نیم آؤرت ءُ پیش کت ، حضرت عثمان رضی اللہ عنہ ء انچیں مزنیں کمکے کت کہ رسول اللہ ﷺ ء فرمان کت ’’ مروچی ء رند عثمان ء ہچ چیز تاوان نہ دنت ‘‘ حضرت عثمان رضی اللہ عنہ ءِ مدت نقدیں مال ءُ سواری ءُ تٗوشگ اِتنت ءُ ہمے اندازہ اِتنت کہ رسول اللہ ﷺ ء پہ آئیء خیر ءِ دعا کت ۔
 نوں کہ تیاری سرجم بوت رجب المرجب ءِ ماہ ءُ پنچ شمبہ ءِ رٗوچءُ ہجرت ءِ نہمی سال ء رسول اللہ ﷺ گوں وتی سی ہزاری لشکر ء دیم پہ تبوک ء راہ گپت ، تبوک ء سربوھگ ءُ کاروان ءِ بٗوجگ ء رند تاں بیست روچ رسول اللہ ﷺ ء ہمدا ہنکین گپت ءُ نشت ، ہچ نہ بوت ءُ رومی دیما نہ کنزاتنت ءُ جنگ ءِ گپ گار بوت گڑا رسول اللہ ﷺ پہ سلامتی ءُ امن ءُ ایمنی وتی ملک ءُ ڈیھ مدینۃ النبی ء پرترّاِت ءُ اے جنگ رسول اللہ ﷺ ءِ مبارکیں زند ءِ روچانی آخری جنگ ات ۔
تبوک ءُ آئیءِ اثر 
 	وہدے رسول اللہ ﷺ ء تاں بیست روچ ء رومیانی سیمسر ء گوں وتی فوج ءُ لشکر ء دشمن ءِ ودار کت ، کش ءُ گور ءِ راج ءُ ملک ءُ ہرکس ءُ ناکس ء چہ اے گامگیج ء گت گپت ،رومیاں وتی لگوری منّ اِت ءُ دیما نیاتک انت ، کش ءُ گور ءِ ٹک ءُ بولکاں ہم چہ جاور ء پہ دلیں بیم زرت ءُ لہتے پہ اسلام ء آیگ ءُ لہتے ء پہ سہل ءُ امن ءِ راہ زورگ ء رسول اللہ ﷺ ءُ آئیءِ جہان جلّیں شریعت ءِ سردستی ءُ مستری منّ اِت ءُ گوں رسول اللہ ﷺ ءُ مسلماناں نزیک بواں بوت انت ءُ ہمے نزّیکی ءِ سبب ء آیاں اسلام ہم قبول کناں کت ۔
مسجد ضرار 
 	چہ رسول اللہ ﷺ ءِ مدینہ منورہ ء ہنکین گرگ ء تاں اے روچاں منافقاں پہ دل ءُ ستک رسول اللہ ﷺ ءِ سراایمان ءُ یقین نہ کتءُ آئیءِ ہمراہداری ءِ وش بہتی ء وتارا دوراِش داشت ، ہرپیمء کہ رسول اللہ ﷺ ءِ کلہ ءُ توار کش ءُ گوراں پرشاں بوت ءُ مدینہ ءِ تہ ءِ مردم ءُ کش ءُ گوری گیاباں نشتگیں مسلمان بوان بوت انت ، منافقانی نا امیتی ءُ کنّت گیش بوان بوت ، منافقاں سرظاہر ء اسلام یلہ نہ کت ءُ چیرکائی کفر یلہ نہ کت ، گوں رسول اللہ ﷺ ءُ مسلماناں پہ چرپ زبانی ءُ جی ءُ جان گون اِتنت ءُ گوں کافراں ءُ وت ماں وتی شرک ءُ کفری جہداں پہ دل ءُ جان دلگوش اِتنت ۔
 	 یک وہدے اشان ء یک بے ضرریں پندلے دل ء اتک،ءُ آ ایش ات کہ مسیتے ءِ نام ء یک ’’ بنجالگی ‘‘ یے اڈ بہ کن انت ، کہ آجاگہ نام ء ’’ مسیتے ‘‘ بہ بیت ، بلئے حقیقت ء ہمے جاگہ آیانی فکری زہرانی تالاں کنگ ءُ وتی کاراں پہ ہمشؤری کنگ ءِ یک بنجاہے ات ، سرظاہر ء اولی برا رسول اللہ ﷺ ء اجازت دات انت ءُ اے کار واجہ ﷺ ء شرّیں کارے لیک اِت ، بلئے رندا اللہ تعالی ء کہ اے توامیں پردگ ءِ چیر ءِ پندل وتی رسول ء را پیشداشت انت ، واجہ ﷺ ء چہ ’’ تبوک ء پرترّگ ء رند صحابیان ء پرمات آیاں شت ءُ مسیت پروشت ءُ سوتک ءُ مانداشت ،نوں صحابیاں زانت کہ ’’ مسیت ‘‘ ءِ نام ء منافقاں چے کنگی بوتگ ، گوں ’’ مسجد ضرار ‘‘ ءِ پروشگ ءُ ماندارگ ء پہ منافقاں زند ءِ حد ءُ میدان تنک تربوت ۔
صدیق اکبر حج ءِ پاگواجہ 
 	ہمے سال ء رسول اللہ ﷺ ء پہ حج ءِ بند ءُ بٗوج ءُ بیت اللہ ءِ زیارت کنٗوکانی ہزمت ءُ ہمراہداری ءُ آیانی آسراتی ءِ چن ءُ لانچ ءِ حاطرا ’’ حضرت ابوبکر صدیق رضی اللہ عنہ ‘‘ پاگواجہ ءُ امیر نام گپت کت ءُ دیم دات ۔ 
 	ہمے روچاں رسول اللہ ﷺ ءِ گراں مہذبیں دُتک’’ حضرت أم کلثوم رضی اللہ عنہا ‘‘ بیران بوت ءُ امر خدا ہمے روچاں رسول اللہ ﷺ ءِ یک دل پہکیں شیدائی یے ’’ حبشہءِ بادشاہ ‘‘ ’’ أصحمہ نجاشی ‘‘ بیران بوت ، ہمے درگت ء منافقانی کماش ءُ آئیءِ رہشون ’’ عبداللہ بن أبیّ ‘‘ ہم وتی روچان ء وارت ءُ مُرت ۔
راج ءُ قومانی لشکر لشکر ء اسلام قبول کنگ
 	گوں مکّہ مکرّمہ ء ِ فتح ءُ رسول اللہ ﷺ ءِ ’’ نجد ‘‘ ءِ دمگ ء توامیں ڈیھ ءُ ملکاں ’’ اللہ ءِ یکّی‘‘ ءِ بیرک ءِ منڈگ ء رند تاں جاہے کہ رسول اللہ ﷺ ءِ توار پرشتگ ات آجاہانی مردم نوں چہ وتی پیسری دٗود ءُ زٗوراں دل یکیم بوت انت ءُ نوں آیاں زانت کہ ’’ محمد ﷺ ‘‘ ء آ راہ کہ گون انت آ حق انت ، گڑا مزن ءُ کسان ءُ باز ءُ کم ہرکس ء وتی دلگٗوش اسلام ءِ گورا گردینت ءُ دمگانی میر ءُ کماشاں وت ماں وتا ہمے شؤر ءُ صلاح کت کہ نوں ’’ دیما کِنزگ ‘‘ ءِ وھداِنت ، پمیشکا نوں نجد ءُ دٗور ءُ نزّیک ءِ کٹم ءُ قبائل لشکر لشکر ء مسلمان بوان بوت انت ۔
 	ہمے درمیان ء سورہ ’’ نصر ‘‘ نازل بوت ءُ آئیءِ تہا ہم ہمے جاور پیشدارگ بوت انت ’’ وہدیکہ بئیت اللہ ءِ مدت ءُ پہ شما آئیءِ دیم داتگیں سٗوب ءُ کٹ ، ءُ تو گندئے مردمان ء کہ گوزانت اللہ ءِ دین ءِ تہا لشکر لشکر ء ، گڑا تو بے عیبی ء بیان بکن وتی پہازٗوک ءِ ، ءُ چہ آئیء درگوز ءُ پہلّی بلوٹ ،بیشک آ باز توبہ ءُ برگرد قبول کنٗوک انت ،، ۔
عامُ الوُفُود 
 	چہ فتح ءِ مکّہ ء رند کہ رسول اللہ ﷺ ءِ خدمت ء چہ در ءُ دُوراں گل ءُ گروہ ءُ وفدانی آیگ بنگیج بوت ،تاں رسول اللہ ﷺ ءِ مبارکیں زند ءِ آخری رٗوچاں اے زمزیل یک شل ء دیما روان ات ، پمیشکا اے سال ء ’’ گل ءُ گروہانی سال ( عام الوفود ) گُشگ بیت ۔
 	چوناہی ء بازیں وفدے واجہ ﷺ ءِ ہزمت ء حاضربوت ءُ اسلام ءِ دین ءُ دنیا ءِ عزت ءُ دولت اِش دست گپت بلئے لہتے ڈلگتریں گل ایش اِتنت ۔
 (۱) ثقیف : واجہ ﷺ ءِ چہ ’’ تبوک ‘‘ ءِ جہادی سفر ء پرترّگ ء رند واجہ ﷺءِ ہزمت ء حاضر بوت ۔
(۲) بنی فزارہ : (۳) بنی تمیم ، رسول اللہ ﷺ ءِ ہزمت ء حاضربوھگ ء رند چہ واجہ ﷺ ء بازیں جست ءُ پُرسے ءُ علمے زٗورانت ءُ وتی ڈیھ ء پرترّ انت ۔
 (۴) سعد بن بکر ءِ مردم وتی سردار ’’ ضمام بن ثعلبہ رضی اللہ عنہ ‘‘ ءِ کماشی ء مدینہ منورہ ء  حاضر بوت انت ءُ وتی راج ءُ ملک ءِ حال ءُ گپ بیان کت انت ءُ راہ ءُ سفر ءِ جیڑہ ءُ پریشانی ءُ وتی ملک ءُ مدینہ منورہ ءِ درمیان ’’ مُضرّ‘‘ ءِ کاربیرانیءِ گپ ہم جت ، ءُ وت ءُ ہمراہاں چہ رسول اللہ ﷺ ء بازیں حکمے یات گپت ءُ رسول اللہ ﷺ ءِ ’’ گماشتہ ‘‘ ءِ جہت ء وتی راج ءِ تہا پرترّاِت ءُ آئیءِ قوم ء گڑا بے جاپ ء اللہ ءِ عبادت ءِ دین زُرت ءُ مسلمان بوت انت ۔
(۵) چہ ھمے گلّاں کہ وتی راجانی گماشتہ ءِ جہت ء مدینہ منورہ ء حاضربوتگ اتنت یکے ’’ کِندہ ‘‘ گل ات ہمے تُڑبّ ء اے راج ءِ مردماں ہم گوں رسول اللہ ﷺ ء گند ءُ نند کت ءُ مسلمان بوت انت ، بلئے پیسرا اِشاں قرآن کریم ءِ تلاوت اشکتگ ات ءُ سورہ ’’ صآفّات ‘‘ءِ آیت اِشانی دلانی موم ءُ نرم بوھگ ءِ سبب بوتگ ات ۔
(۶) عبدالقیس ءِ ٹک ، پیسرا عیسائی دین ءِ سرا اِتنت ، اشاں رسول اللہ ﷺ ءِ ہزمت ء حاضر بوھگ ء رند ہرپیمء دلجم بوت انت ءُ رسول اللہ ﷺ ءِ سرا ایمان اِش آؤرت ۔
(۷) بنی حنیفہ ،ء ہم چہ ہمے وہدء سیت زُرت ءُ اِشانی میر ءُ کماش وتی راج ءِ گماشتگی ء رسول اللہ ﷺ ء دربار ء شرفمند بوت انت ءُ اسلام اِش قبول کت ۔
(۸) بنی قحطان ، دمگ ءِ تہا مزن نام ءُ مڈاریں ٹکے ات کہ انگت آیانی پشپد پہ ہمے نام ء زانگ بنت ، اے راج ءِ کماش ءُ میر ’’ زید الخیل ‘‘ ات ،زید الخیل ءِ سرٗوکی ء راج ءِ ڈلگیں مردم رسول اللہ ﷺ ءِ ہزمت ء حاضربوت انت ءُ اسلام اِش قبول کت ، رسول اللہ ﷺ ء ’’ زید الخیل ‘‘ ءِ نام ’’ زید الخیر‘‘ کت ءُ اے واجہ وتی خیریں جہد ءُ خیریں کارءُ نیّت ءِ برکت ء اسلامی تاریخ ءِ تہا نامداریں ’’ زید الخیر ‘‘ جوڑ بوت ۔
 (۹) بنی حارث ءِ مردم وتی میر ءُ سردارانی کماشی ءُ رہشونی ء مدینہ منورہ ء حاضر بوت انت ءُ اسلام اِش قبول کت ، ہمے وہد ءُ روچانی تہا کش ءُ گور ءِ ٹک ءُ بولک ءُ قبیلہانی تہا ’’ بنی اسد ، بنی محارب ، ھمدان ، غسّان ‘‘ ءِ گل ءُ گروہ اتک ءُ اسلام ءِ جہان جلّیں ساہگ ءُ نوان ء جہمنند بوت انت ۔
 (۱۰) ہمے روچانی تہا حِمیر ءِ نواب ءُ سردار ءُ میر ءُ کماشاں وتی قاصد رسول اللہ ﷺ ءِ ہزمت ء دیم دات انت ءُ ہمے کلوہ اِش گوں کت کہ ’’ مااسلام قبول کتگ ‘‘ ۔
 تاں ہجرت ءِ دہمی سال ء یک قرار کش ءُ گور ءُ نزیک ءُ دُور ءِ راجانی کلہ ءُ قاصد ءُ کماش روگ ءُ آیگ ء اتنت ءُ وتی مسلمانی ءِ سدّک دیئگ ء  اتنت ،تاآ جاہ ء کہ ’’ حجّۃ الوداع ‘‘ ء رسول اللہ ﷺ ءِ ہمراہی ء حج کنوکیں صحابیانی کساس چہ سد ہزار ء گوستگ ات ۔
حجّۃ الوداع 
 	ہجرت ءِ دہمی سال ءِ ذی قعدہ ءِ ماہ ءِ بیست ءُ پنچمی روچ ء پہ حج ءِ نیت ء رسول اللہ ﷺ وت ءُ ہمدلیں ہمبلاں چہ مدینہ منورہ ء دراتک ’’ ذوالحُلیفہ ‘‘ ء واجہ ﷺ ء گوں وتی ہمراہاں ’’ احرام ‘‘ گورا کت ، ءُ مکّہ مکرّمہ ء شریعت ءِ حکمانی ہمدپی ء حج کت ، اے حج رسول اللہ ﷺ ءِ مبارکیں عمر ءِ آخری حج ات پمیشکا اشی ء ’’حجۃ الوداع ‘‘ گشگ بیت ۔
واجہ ﷺ ءِ درّیں بیان 
 	حج ءِ نہمی روچ ، بزاں یوم عرفہ ء رسول اللہ ﷺ ء میدان عرفات ‘‘ ء حاجیانی بزگ ءُ مچّی ءِ تہا یک بے درور ءُ بے مٹّیں وعظ ءُ بیانے اِرشاد فرمائینت ، اے بیان ءِ ہمک گپ ءُ یک یک دانکے چہ دانائی ءُ دورچاری ء چکار ات ، ہریک دانکے یک دٗودے ءِ آدینک انت ، چہ آ درّءُ یاقوتیں دانکاں لہتے ایش انت : 
 	’’ او مردماں منی گپاں پہ دلگوش گوش بداراِت تانکہ من پہ شما شمئے زند ءِ بابت ءِ الّم ءُ ھژدری حکمان بیان بہ کناں زانگ نہ بیت کہ دیم ءِ سال ء من گوں شما دچارکپاں یا نا ں۔
 شما مسلمانانی جان ءُ مال ءُ عزت ءُ شرف پہ یکدگر ء تاں قیامت ء انِچش حرام انت کہ چوں شمئے مروچی ئیں روچ ءُ اے شہر ءِ حرامی ءِ اندازہ ء ( بزاں انچش کہ حج ءِ ماہ ءُ عرفہءِ روچ ءُ بیت اللہ ءِ شہر ءِ تہا جنگ ءُ جیڑہ ءُ کشت ءُ کوش منیہ ءُ حرام انت ، شما مسلمانانی جان ءُ مال ءُ عزت پہ یکدگر ء ہمے پیم حرام انت ) ۔ 
 	 ہرکسی گورا اگاں یک کسے امانتے است بایدانت کہ آئیءِ امانت ء آئیء واپس بہ دنت ۔
 	او مردماں شمئے لوگ بانکانی سرا شمئے حق ءُ حقوق است ، ہمے پیمء شمئے سرا شمئے لوگ بانکانی حق ءُ حقوق است ۔
 	او مسلماناں شما یکدگر ءِ برات اِت ، پہ ہچ مسلمانے ء بید وتی برات ءِ اجازت ءُ رضا ء آئیءِ مال ءِ ورگ جائز نہ انت ۔ 
 	چہ من ءُ رند کافر مہ بئیت کہ یک دگر ءِ گردن ء بجن اِت ، چیا کہ من پہ شما چہ وت ءُ رند اللہءِ کتاب شمئے تہا اِشتگ ءُ روگ ء اٗوں اگاں شما آ پہ محکمی زُرت گڑا شما ہچبرگمراہ نہ بئیت ۔
 	شمئے رب ءُ پہازٗوک یکّے ءُ شمئے پت یکّے ، شما درہ آدم ءِ اٗوبادگ اِت ءُ آدم چہ حاک ء اِنت ، شمئے تہا شرف دارتریں مردم شمئے تقوی دارتریں مردم انت ، ہچ عربے ء پہ عجمے ءِ سرا بید تقوی ء دگہ مستری ءُ گیشتریں مڑاداری یے نیست ، سئی بہ بئیت کہ من وتی کلوہ ءُ پیغام سرکتگ ، یا اللہ تو شاہد ئے کہ من وتی کلوہ سرکتگ ۔
 	شما ثانی ئیں مردم منی اے کلہاں پہ درءُ دوریں مردماں سر بہ کن اِت ،ہمدا پیشیم ءُ دیگر( ظہر ءُ عصر ) ءِ نماز ھٗور وانگ بوت انت ءُ رسول اللہ ﷺ دعا ءُ ذکر ء  دلگوش ءُ دست گٹ ات کہ ہمے درمیان ء ہمے جاہ ء اے آیت ایر اتک ’’ ألیوم أکلمت لکم دینکم ، وأتممت علیکم نعمتی، ورضیت لکم الاسلام دینا ‘‘ مروچی من پہ شما شمئے دین توام ءُ سرجم کت ، ءُ وتی نعمت پہ شما توام کت ءُ من پہ شما دین ءِ جہت ء اسلام گچین کت،، ۔
حج ء رند 
 	دہ روچ رسول اللہ ﷺ مکّہ مکرّمہ ء نشت ءُ دہ روچ ء رند وت ءُ ہمراہاں دیم پہ مدینہ ء راہ گپت ، لہتے روچ ء رند ہجرت ءِ دہمی سال توام بوت ءُ یازدہمی سال بنگیج بوت۔
سریّہ أسامہ بن زید ؓ 
 	رسول اللہ ﷺ ء حضرت اُسامہ بن زید رضی اللہ عنہما ءِ دست ءِ چیر ء یک مزنیں لشکرے اڈ کت ءُ رومیانی دیم پہ دیمی ء دیم دیئگ ءِ فیصلہ کت ، اے لشکر آخری لشکر ات کہ رسول اللہ ﷺ ءِ حکم ء آئیءِ مبارکیں زند ءِ آخری گران بہاہیں دماناں اڈ دیئگ بوتگ ات ، اے لشکر ء مزن مزنیں بزرگوار ءُ مزن عمر ءُ عشرہ مبشرہ ءُ بدری ءُ احدی صحابیانی بازیں حسابے ہم گون ات ، رسول اللہ ﷺ گوں وتی مبارکیں دستاں جنگ ءِ بیرک ء جوڑکت ءُ حضرت اسامہ ء دات ءُ فرمانے کت : أُغزبسم اللہ ، وفی سبیل اللہ ، فقاتل من کفربااللہ ،، اللہ ءِ نام ءِ زٗورء جنگ بہ کن ءُ اللہ ءِ راہء جنگ بہ کن ، ءُ کسے کہ اللہ ءِ ذات ء کفر کنت گوں آئیء کُشت ءُ کوش بہ کن ۔
 لشکر انگت چہ مدینہ منورہ ءِ سیمسر ء درنیاتکگ ات کہ رسول اللہ ﷺ ءِ بیماری ودّان بوت ، لشکر ء مدینہ منورہ ءِ نزّیکیں جاہ ’’ جُرف ‘‘ ء بنجالگی گپت، وہدے رسول اللہ ﷺ بیران بوت سیدنا ابوبکر صدیق رضی اللہ عنہ ء لشکر پہ وتی منزل ء رہادگ کت ۔
نور ءِ برکت بوھگ 
 	ہجرت ءِ یازدہمی سال ءِ صفر المظفّر ءِ ماہ ءِ بیست ءُ ھشتمی رمس ءُ چار شمبہ ءِ روچ ء رسول اللہ ﷺ جنت البقیع ء شت ءُ ’’ أحد ‘‘ ءِ شہیدانی ءُ ایدگہ بیران بوتگیں مسلمانانی واستہ مغفرت ءُ بخشش ءِ دعالوٹ اِت، ءُ فرمان کت کہ شمارا وتی قبرانی باہوٹی مبارک بہ بیت چیا کہ چہ شما رند سیاہیں فتنہ ءُ فساداں سرچست کتگ ۔
 چہ بقیع ءِ قبرستان ءِ پرترّگ ء واجہ ﷺ ء سردردے ء گپت ءُ سرظاہر ء چہ ہمے سبب ء واجہ ﷺ تپیگ بوت ، ناسلامتی ءُ بیماری ءِ وہدء واجہ ﷺ ء ہمک شپ وتی لوگ بانکانی باریانی خیال داشت ءُ ہرکسی باری بوتیں شپ ہما لوگ ء گوستگ ات ، بلئے وہدیکہ واجہ ﷺ ءِ ناسلامتی دراج کش بوت، واجہ ﷺ نزٗور بوت گڑا گوں دراہیں بی بیانی اجازت ء بیماریانی روچ واجہ ﷺ ء  حضرت عائشہ رضی اللہ عنہا ءِ لوگ ء گوازینت انت، لہتے روایت چشیں ہم است کہ واجہ ﷺ ء وتی ناسلامتی ءِ وہداں اے ہم گُشتگ ات کہ منی ناسلامتی ’’ خیبر ءِ روچ ءِ زہرانی سبب ء  انت کہ ہما زہرانی اثر پدا پاداتکگ ‘‘ ۔
 	وفات ء چارروچ پیسر رسول اللہ ﷺ ء را حضرت علی ءُ حضرت عباس رضی اللہ عنہما ء کوپگ دات ءُ تاں مسیت ء آؤرت ، واجہ ﷺ ء ظہر ءِ نماز ءِ جماعت وانینت ، ءُ نماز ء پد لہتے لال ءُ مرواردیں دانک صحابیانی دیما تالاں کت ۔
	او منی مڑادارءُ ہمدلیں بیلاں ! من زاناں کہ شما وتی نبی ءِ بیرانی ءُ وفات ءِ بابت ء پریشان ءُ دلتپرکہ بئیت ، بلئے زانا پیسری رسول ابدمان بوتگ انت کہ باری منی بہ بیت ، من گوں وتی مہربانیں رب ء دُچار کپگی اٗوں ، ءُ شما گوں من دُچار کپگی اِت ءُ منی شمئے دچارکپگ ءِ جاہ ’’ کوثر ءِ حوض ءُ تلاوگ اِنت‘‘ کسے واہگدارانت کہ محشر ءِ میدان ء چہ کوثر ءِ آپ ء سیراپ بہ بیت گڑا آ وتی دست ءُ دپ ء چہ بے معنی ئیں کارءُ گپّاں بہ رکّینیت ، ۔
 	من شما گوں اول روچانی درانڈیھ بوتگیں صحابیاں جوانیں گامگیج ءُ وت ماں وت ء تپاکی ءُ ہمدستی ءِ وصیت ء کناں ، ۔
 	 وہدے مردم اللہ تعالی ءِ فرمانبری کن انت گڑا آیانی حاکم گوں آیاں انصاف کن انت ، ءُ وہدے مردم وتی رب ءِ نافرمانی ء بکن انت آیانی حاکم گوں آیاں ظلم ءُ زور کن انت ۔
 	چہ اے دانکانی فرمان ء رند واجہ ﷺ حجرہ ء شت ءُ رندا مدان مدان ء واجہ ﷺ ءِ مرض ءُ ناسلامتی ہمے اندازہ گیش بوان بوت کہ واجہ ﷺ ء مسیت ء شت نہ کت ، گڑا واجہ ﷺ ء شمارا گُشت ابوبکر ء بگش اِت صحابیان ء نماز بوانینیت ، ۔
 	دوشمبہ ءِ روچ ء رسول اللہ ء فجر ءِ نماز ءِ وہدء پردگ چست کت ءُ مسیت ءِ تہا چاراِت صحابیاں سرپ بستگ ءُ نمازء اِتنت ءُ سیدنا ابوبکر صدیق رضی اللہ عنہ نماز وانینگ ء ات ، ابوبکر رضی اللہ عنہ پہ ہمے نیتے پشت ء کنزاں بوت کہ بلکیں رسول اللہ ﷺ وت کئیت ءُ نماز ء دیما بیت ، واجہ ﷺ ء اشارہ کت کہ وتی جاہ ء بٗوشت ءُ نماز ء توام کن ۔
 	روچ ءِ درایگ ء رند رسول اللہ ﷺ ءِ ’’ ساہ کندن ‘‘ ءِ نشانی ودی بوان بوت انت ، ءُ رسول اللہ ﷺ ء وتی سنگینیں سر ’’ مومنانی مکّہیں مادر حضرت عائشہ رضی اللہ عنہا ‘‘ ءِ کُٹّ ء ایر کت ، ہمے وہداں ’’ حضرت عبدالرحمن بن ابی بکر ؓ ‘‘ لوگ ء پترت آ واجہ ء مسواکے گون ات ، رسول اللہ ﷺ ء ہمے پیمء چاراِت کہ گشئے واجہ ﷺ ہمے مسواک ء زورگ ءُ دنتاناں لگاشگ لٗوٹیت ، حضرت عائشہ رضی اللہ عنہا ء مسواک زُرت ءُ گوں وتی دنتاناں نرم کت ءُ واجہ ﷺءِ گوہریں دنتاناں لگاشت ،یک درپے چہ آپ ء پرّیں رسول اللہ ﷺ ءِ کش ء ایرات کہ واجہ ﷺ ء دمان پہ دمان ء چہ ہمے آپاں دست ترّکت ءُ وتی روچ دابیں پیشانی ء لگاشت ءُ گُشت: لاالٰہ الا اللہ ، اِنّ للموت سکرات ‘‘ حقیقت انت کہ موت ء گرانیں دمان است ، ءُ دمان پہ دمان ء لوگ ءِ سربان ءِ نیمگء چاران ءُ گشان ات ’’ اللہم فی الرفیق الاعلی ‘‘ گوں ہمے دانکانی گُشگ ء واجہ ﷺ ءِ مبارکیں ساہ ء بال کت ۔
 	جہان ءِ روشناکنٗوکیں اے جہاں جلّیں نور دوشمبہءِ روچ ، ربیع الاول ءِ دوازدہ ءُ ہجرت ءِ یازدہمی سال ء پہ جنت ءُ ملکوتی جہانانی روشنا کنگ ء شت ، ءُ اے روچاں رسول اللہ ﷺ ء سرزمین ء سرا شست ءُ سئے سال زند ءِ روچ گوازینتگ ات ، اللہم صلّ وسلّم وبارک علی سیدنا محمد وعلی آلہ وصحبہ ۔
 چہ رسول اللہ ﷺ ء رند 
 	رسول اللہ ﷺ ءِ بیرانی ءِ حال مدینہءِ کش ءُ گوراں پرشت ءُ چو ھُشکیں جنگل ءِ جمبوریں آس ء دمانء تالاں بوت ، دوست غمیگ ءُ دشمن شاتکام بوت انت ، صحابہ کرام ؓ ءِ زند بے تام ءُ آیانی وشّیانی روچ تہار بوت انت، صحابیانی رُمب دلپروش ءُ بے چاڑ بوت انت ، لہتے ءِ ہوش شُت ءُ لہتے ءِ گُپت بند بوت ءُ ہرگورا زار ءُ پوہار ءُ گریوگ ءِ توار مچّ اتگ ات ۔ 
 	حضرت عثمان رضی اللہ عنہ بے توار بوت ءُ حضرت عمر رضی اللہ عنہ ء زھم کشّ اِت ، ءُ گشت رسول اللہ ﷺ بیران نہ بوتگ ، آ آرام ءِ تہا انت ہرکس بگشیت رسول اللہ ﷺ بیران بوتگ من آئیءِ گردن ء جناں۔ 
 	 سید ناابوبکر صدیق دوشی ایں شپ ء ’’ سُنح ‘‘ ءِ دمگ وتی گیابانی میتگ ء شتگ ات ، آ واجہ ء را کہ حال ء گپت بے تاھیر ء اتک ءُ چہ رسول اللہ ﷺ ءِ مبارکیں دیما چادرے چست کت ءُ بوسہے دات ءُ گشت ئےِ : تو مرگ ءُ زند ء پاکیزہ اتئے ، ءُ آئیءِ ارس چو نودی شلاں شیپ گران بوت انت ، رند چہ واجہ ﷺءِ بان ء دراتک ءُ یک بے دروریں بیانے ایراد کت ، اے بیان ءِ تہا آئیء صحابیان ء صبرءُ اٗوپار ءِ دسبندی کت ۔
ابوبکر ءِ بیان ء صحابیان ء پدا زندگ کت 
	 صحابیانی گُشگ اِنت کہ اے روچ ء ءُ اے وہداں ایوک ء ابوبکر ہما کس ات کہ آئی ء اے توامیں مصیبت ءِ دیم داشت کت ءُ ایر نہ لُمبِت ، آئی ء وتی دانکانی تہا گشت : ما ءُ شما اللہ ءِ عبادت کنوک ایں ، اللہ ہماذات اِنت کہ آ ہچبر بیران نہ بیت ، ءُ ہرکسے ء کہ محمد ﷺ ءِ عبادت ءُ بندگی کتگ آ بزانت کہ محمد ﷺ ’’ بیران ‘‘ بوتگ ،ہمے فرمانانی تہا ابوبکر رضی اللہ عنہ ء ہما آیت ءِ حوالہ ہم دات: و ما مُحمّدُُالّارسولُُ قد خلت من قبلہ الرسل افائِن مّات اوقُتِل انقلبتُم علیٰ اعقابِکُم‘‘
 	’’ محمد ﷺ بید اللہ ءِ رسول ء دگہ کسے نہ انت ، چے زانا اگاں آ وفات بہ بیت یا کُشگ بہ بیت گڑا شما پشتکائی وتی پونزکانی سرا پرترّاِت‘‘ ( آل عمران : ۱۴۴) 
	 گوں اے آیت ءِ اِشکنگ ء سیدنا عمر فاروق رضی اللہ عنہ گشیت من انچش مرت کہ اے آیت انّوں نازل بوت ،نوں کہ صحابہ کرام پہ ہوش ءُ سدّ اتک انت آیاں اے مصیبت وتی سرا راہ دات ءُ دوبارہ وتی زند ءِ منزل ءُ کار ءُ ذمہ و اریانی پڑا ایر کپگ ءِ اڈ گرگ بندات کت ۔
چہ رسول اللہ ﷺ ءِ بیرانی ء رند اولی کار 
 	 رسول اللہ ﷺ ء اللہءِ امر ءُ مدت ء وتی زند ءِ روچانی تہا اللہ ءِ کلامءِ ساہگ ءُ روشنی ء یک انچیں دٗودے ءِ بندات ایر کتگ ات کہ اے دٗود پہ جہان ء ہرپیمء نٗوک ات ،ہرکسی وتی جندی زند ءِ روچاں اللہ تعالی ءِ عبادت ءُ بندگی ءِ رہشونی ء ابید رسول اللہ ﷺ ء یک انچیں چاگردے جوڑ کت کہ اے چاگرد انسان پہاز ٗءُ چاگرد پہاز ءُ جاور دوستیں دٗود ءُ رہبندے ات ، رسول اللہ ﷺ ء وتی زند ءِ روچاں وت اے چاگرد ءِ پیشونکی ءُ رہدربری ءِ ڈبّاہ گوں وت ء داشتگ ات بلئے واجہ ﷺ ء وتی کش ء اے پیمیں مردمانی مزنیں گلّے رٗودینتگ ات ءُ ہیل داتگ ات کہ آیاں وہد ءِ لوٹ ءِ پدا جہانداری ءِ بے دروریں کارپد پیش داشت کت انت ، رسول اللہ ﷺ ء رند صحابیاں ہم زانت کہ اول آیان ء رسول اللہ ﷺ ءِ پشپد ءِ بند ءُ بست کنگی اِنت ، تاں کہ اے کاروان کجا کہ ٗاوشتاتگ چہ ہمودا وتی راہء بگیرت ،پمیشکا یک گورے انصار نزاتک انت ءُ وت ماں وت ء شور ءُ صلاح اِش بنا کت ، ہمے درمیان ء حضرت عمرءُ حضرت ابوبکر رضی اللہ عنہما ہم شت ءُ ھوار بوت انت ، دگہ بازیں مردمے ہم اتک انت ، بازیں گپ ءُ ترانے بوت ءُ آخر کار گپ ہمدا اتک ءُ اٗوشتات کہ ’’ ابوبکر صدیق ‘‘ مسلمانانی حاکم ءُ چہ رسول اللہ ﷺ ء رند واجہ ﷺ ءِ ’’ پشپد ‘‘ بہ بیت ، کمّے گیشتر گپ ءُ تران ءُ بحث ءُ بُلّ ء رند سیدنا ابوبکر صدیق رضی اللہ عنہ رسول اللہ ﷺ ءِ ’’ پُشپد ‘‘ ءُ نائب ءُ خلیفہ جوٗڑ بوت۔
رسول اللہ ﷺ ءِ کفن ءُ کسارت ءُ مبارکیں قبر
 	 اے مزنیں جیڑہ ء ِ گیشینگ ء  پد چہ غرس نامی چات ء  ہفت مشک پُر کنگ ءُ آرگ بوت ءُ ھمے آپاں چے حضرت علیؓ ء  واجہ ﷺ گوں گورے پُچاں غسل دات،حضرت عباس ءُ آئی ء ِ فرزند اں واجہ ﷺ ء ِ پہلو بدل کناں کرت انت ءُ اسامہ ءُ شقران ء  آپ پِریچاں کت ،یمن ء ِ میتگ سحول ء  جوڑ بوتگیں سے گدانی تہا واجہ ﷺ کفن دیئگ بوت ءُ ھما گدانی گومہ کہ غسل دیئگ بوتگُ ات ، کفن ءُ کسارت ء  پد مبارکیں جنازہ قبر مبارک ء ِ کنڈے ء  ایر کنگ بوت ءُ صحابہاں گرو ہ گرو ہ ء  آتک ءُ یک یک ء  نماز ونت ، کس ء  کسّی امامت ءُ پیشوکی نہ کت، ر سول اللہ ﷺ ءِ زند ءِ آخری روچ بی بی عائشہ رضی ا للہ عنہا ءِ لوگ ءُ ہمائیءِ ھزمت ءُ دلگوش ء گوستگ اتنت ، پمیشکا وہدے واجہ ﷺ ء جہان اِشت گڑا ہما جاہ کہ واجہ ﷺ ءِ زندءِ آخری روچانی وابجاہ ات ہما جاہ واجہ ﷺ ءِ ابدی وابجاہ ءُ ھنکین جٗوڑ بوت ، حضرت ابوطلحہ رضی اللہ عنہ ء قبر جت ، ءُ حضرت علی ءُ حضرت عباس رضی اللہ عنہما ءُ آئی ء ِ دوئیں بّچ فضل بن عباس ءُ قُثم بن عباس ء  واجہ ﷺ قبرء ایردات ۔
	دفن ء  پد قبر مبارک کوھان ء ِ شکل ء  جوڑ کت ءُ سربرء  آپ درنز دات ۔

چیزے دانک رسول اللہ ﷺءِ کہول ءِ بابت ء 
 	 رسول کریم ﷺ چہ قریش ء اِنت ءُ قریش نجد د مگءِ توامیں ٹک ءُ قبیلہانی تہا نامدارتر ءُ مڑادارتر لیکگ بوتگ ، اے گپ ہم حق اِنت قریش چہ حضرت اِسماعیل علیہ السلام ءِ کٹم ءُ پسائندگان اِنت ءُ رسول اللہ ﷺ حضرت ابراھیم علیہ السلام ءِ ہمادعایانی ثمر ءُ توم انت دوئیں پت ءُ چکّاں اللہ ءِ لوگ ءِ بندگ ءِ وہدا لوٹ اِتگ اتنت ، بلئے رسول اللہ ﷺ ءِ وتی جند ءِ لوگ ءُ کٹم ءُ کہول ءِ بابت ء اے لہتے دانک زانگ کرزانت ۔ 
رسول اللہ ﷺ ءِ لوگ بانک 
 	 رسول اللہ ﷺ ءِ سانگ چہ نُھ تاں یازدہ ءِ درمیان ء انت ، ءُ اے بی بی آنی تہا بید ’’ حضرت عائشہ رضی اللہ عنہا ‘‘ آ دگہ توامیں جنوزام ءُ مزن عمریں بی بی بوتگ انت ، ءُ اے سانگانی حکمت ءُ فائدہ رندا جہان ء گنداں کتگ کہ ہمے سانگانی برکت ءُ سبب ء توامیں عرب راج گوں رسول اللہ ﷺ ء نزیک بوتگ ءُ اسلام ءِ توار ءُ کلوہ ءِ سرپد ی ءُ فہمگ ءِ یک سبب ءُ راہے بوتگ ۔
 (۱) رسول اللہ ءِ اولی لوگ بانک بی بی خدیجہ بنت خویلد‘‘ بوتگ ، بی بی جنوزامے بوتگ ءُ پانزدہ سال عمر ء چہ رسول اللہ ﷺ ء مستر بوتگ ،آ روچ ءِ عرب ءُ نجد ءِ دمگ ءِ تہا کہ جنک زندگ ء باردیئگ بوتگ انت خدیجہ مزنیں وانندہ ءُ زانوگر ءُ سیر ءُ مالداریں بی بی یے بوتگ ، چہ ’’ غارحرآء ’’ ءِ وحی ءِ اولی روچ ء تاں وتی زند ءِ گُڈّی روچ ء رسول اللہ ﷺ ء پہ دل ءُ جان ہمراہداری کتگ ءُ جان ءُ مال ءُ وتی بود ءُ کمال رسول اللہ ﷺ ءِ پہازگ ءُ پاسپانی ء گوازینت انت اش ۔
 حضرت خدیجہ رضی اللہ عنہا ءِ دومی بے دروری ایش ات کہ رسول اللہ ﷺءِ گیشتر اولاد کہ پہ سانگ ءُ چک ءُ کٹم ء رسیت انت چہ حضرت خدیجہ رضی اللہ عنہا اِتنت ، سیمی گپ رسول اللہ ﷺ ءِ ہزمت ء حضرت خدیجہ رضی اللہ عنہا ءِ ارزش ءُ شان ءِ اندازہ چہ اِدا جنگ بیت کہ تاں وہدیکہ حضرت خدیجہ رضی اللہ عنہا زندگ ءُ است ات رسول اللہ ﷺ ء دگہ سانگ نہ کت ۔
 چہ حضرت خدیجہ رضی اللہ عنہا ء رسول اللہ ﷺ ء شش چک بوتگ ، دو مردین چک ’’ قاسم ءُ عبداللہ ‘‘ کہ طیب ءُ طاہر ’’ حضرت عبداللہ ‘‘ ءِ پنام انت ، ءُ چارجنکیں چک ، (۱) رقیّہ (۲) زینت (۳) فاطمہ (۴) ام کلثوم ۔
 حضرت رُقیّہ رضی اللہ عنہا ءِ نکاح گوں حضرت عثمان بن عفّان رضی اللہ عنہ ء بوت ، غزوہ بدر ءِ وہدء بی بی رقیہؓ چہ اے جہان ء شت گڑا رسول اللہ ﷺ ء وتی ایدگہ دُتّگ بی بی ام کلثوم رضی اللہ عنہا حضرت عثمان ؓ ءِ سانگ ء دات ، پمیشکا حضرت عثمان رضی اللہ عنہءِ پنّام ’’ ذوالنورین ‘‘ (بزاں دو نور ءِ واہند) نام کپت ۔
 حضرت زینب رضی اللہ عنہا ءِ نکاح گوں ’’ ابوالعاص بن ربیعہ ‘‘ ء بوت ءُ ا ے نکاح چہ ہجرت ء پیسر بوت ءُ اے واجہ حضرت خدیجہ رضی اللہ عنہا ءِ گہار زتک اِنت۔
 رسول اللہ ﷺ ءِ آخری دُ تّگ حضرت فاطمہ رضی اللہ عنہا انت کہ رسول اللہ ءِ بیرانی ء رند زندگ ات ، ءُ اے بی بی ء ِ نکاح گوں رسول اللہ ﷺ ءِ رودینتگیں ناکوزتک ’’ علی بن ابی طالب رضی اللہ عنہ ‘‘ ء بوت حضرت علی رضی اللہ ءِ چہ بی بی فاطمہء چک حضرت حسنءُ حضرت حسین ، حضرت زینب ، حضرت ام کلثوم انت ، اِدا اے گپ گیشینگ بہ بیت کہ ’’ حضرت ام کلثوم بنت علی ؓ ‘‘ رندا حضرت عمررضی اللہ ءِ سانگ ء اتک ۔
 رسول اللہ ﷺ ءِ کلّیں سانگ یازدہ بوتگ انت ، ءُ رسول اللہ ﷺ ءِ اے بازیں سانگانی بازیں حکمتے گوستگیں دانکانی تہا بیان بوت ، ہمے درگت ء پہ اے امت ء ’’ گوں انصاف ءُ حق ‘‘ ء چارسانگ ءِ اِجازت است ۔
 (۲) رسول اللہ ﷺ ءِ دومی لٗوگ بانک حضرت ’’ سودہ بنت زمعہ ‘‘ رضی اللہ عنہا انت ، اے بی بی جنوزامے بوتگ ، ءُ نبوّت ءِ دہمی سال ء رسول اللہ ﷺ ء گوں اے بی بی ء نکاح کتگ ۔
(۳) واجہ ﷺ ء سیمی سانگ گوں ’’ حضرت عائشہ رضی اللہ عنہا ‘‘ ء بوتگ ، ءُ اے سانگ نبوّت ءِ یازدہمی سال ءُ شوال ءِ ماہ ء بوتگ ، اے سانگ الہامی یے بوتگ ، ءُ اے روچاں حضرت عائشہ رضی اللہ عنہا ءِ عمر شش سال بوتگ ءُ رندا نہمی سال ء بی بی رسول اللہ ءِ لوگ ء آرگ بوتگ ، حضرت عائشہ رضی اللہ عنہا ہرچیز ء چہ آ روچانی مردماں جتائیں بود ءُ کمالانی ھدابند بوتگ ، ءُ آ روچاں عربانی تہا پہ ’’ جنکّاں ‘‘ بلوغ ءُ مزنی ءِ عمر نُھ سال لیکگ بوتگ ، آ روچانی جاور ءُ دمگانی موسمانی تہا اے انچنائیں گپے بوتگ ، لہتے روایتانی ہمدپیء حضرت عائشہ رضی اللہ عنہا زالبولانی تہا ’’ اولی حافظ القرآن ‘‘ اِنت ، شریعت ءِ حکمت ءُ قرآن ءُ حدیث ءِ حکمانی مستریں زانتکار حضرت عائشہ رضی اللہ عنہا انت ۔
 (۴) رسول اللہ ﷺ ءِ چارمی سانگ گوں ’’ حضرت حفصہ بنت عمر‘‘ رضی اللہ عنہما ء بوتگ اے بی بی ءِ پیسری لوگ واجہ ’’ بدر ‘‘ ءِ باری ء یک واقعہءِ تہا بیران بوت ، گڑا رسول اللہ ﷺء گوں آئیء سانگ کت ۔
 (۵) واجہ ﷺ ءِ پنچمی لوگی ’’ حضرت زینب بنت خزیمہ ہلالیہ ‘‘ رضی اللہ عنہا انت ، اے بی بی سکّیں خیر کار ءُ غریب پہازیں بی بی یے ات ، تاں جاہے کہ پہ ’’ أمّ المساکین ‘‘ ءِ نام ء نام گپت ات ، پیسرا ’’ حضرت عبداللہ بن جحش رضی اللہ عنہ ‘‘ ءِ سانگ ء ات ، ماں ’’ أحد ‘‘ ءِ جہاد ء اے واجہ شہید بوت ، گڑا رندا رسول اللہ ﷺ ء نکاح کت ءُ گوں رسول اللہ ﷺ ءِ لوگ ءِ آیگ ء دوماہ ء رند بی بی ءِ جند چہ دنیا ء شت ، رسول اللہ ﷺ ء آئی ءِ جنازہ ءِ نماز ءِ امامت کت۔
 (۶) واجہ ﷺ ءِ ششمی لوگی ’’ حضرت أم سلمہ بنت ابی أمیہ رضی اللہ عنہا ‘‘ ِانت ، اے بی بی اولی برا وتی ناکٗوزتک ءِ سانگ ء بوتگ ، حضرت ابوسلمہ رضی اللہ عنہ ‘‘ ءِ بیران بوھگ ء رند ، رسول اللہ ﷺ ء گوں اے بی بی ء سانگ کت ، ءُ چہ رسول اللہ ﷺ ءِ لوگیاں آخری ہمے بی بی انت کہ چہ دنیا ء شت، بی بیءِ اصل نام ہنداِنت ۔
 (۷) حضرت زینب بنت جحش ، رسول اللہ ﷺ ءِ ہفتمی لٗوگ بانک اِنت اے بی بی رسول اللہ ﷺ ءِ ترو ’’ أمیمہ بنت عبدالمطلب ‘‘ ءِ جنک انت ، رسول اللہ ﷺ ء پہ وتی دل ءِ واہگ ءُ مزنیں حبّے وتی ’’رودینتگیں کستر پاد ’’ زیدبن حارثہ ‘‘ رضی اللہ عنہ ءِ سانگ ء دات ، بلئے اے دوئینانی نصیب ء تاں دیر ءُ دور ء ہمراہداری نہ کت ، ءُ گپ تاں جاہے رسیت کہ ’’ حضرت زید ‘‘ ء اے بی بی طلاق دات ، گڑا چہ وہد ءُ مدت ءِ گوزگ ء رند رسول اللہ ﷺء  گوں اے بی بی ء  چارہجری ء نکاح کت ۔
 (۸) جویریہ بنت حارث رضی اللہ عنہا رسول اللہ ﷺ ءِ ہشتمی لوگ بانک انت ، اے بی بی ، خزاعہءِ بنو مصطلق ‘‘ ءِ ٹک ءِ سردار ’’ حارث ‘‘ ءِ جنِک انت ، ’’غزوہ مصطلق ‘‘ ء اے ٹک ءِ بازیں مردمے کُشگ ءُ بازینے گرگ بوت انت ، چہ بندیاں یکے ’’ حضرت جویریہ ‘‘ رضی اللہ عنہا ات،اے بی بی ءِ پیسری لوگ واجہ ہمے جنگ ءِ تہا کُشگ بوت ، رسول اللہ ﷺ ء چہ ’’ بندی ءُ مولدی ‘‘ ء آزات کت ءُ وت گوں آئیء سانگ کت ۔
(۹) رسول اللہ ﷺ ءِ نُہمی لوگ بانک ’’ حضرت أم حبیبہ بنت ابی سفیان رضی اللہ عنہما ‘‘ انت ، اے بی بی ء ہما روچاں اسلام قبول کت کہ آروچانی تہا بی بی ءِ میریں پت ءُ برات ءُ کس ءُ عزیز درہ اسلام ءِ دشمنی ءُ رسول اللہ ﷺ ءِ اذیت ءُ آزار ء چہ ہرکس ء دیماتراتنت ، وہدے رسول اللہ ﷺ ء ماراِت کہ مکّہ پہ ’’ اللہ ءِ نام گرٗوکاں ‘‘ تنگ ءُ ترشپ ءُ ناگیگ انت ، واجہ ﷺ ء صحابیان ء حکم دات کہ ’’ حبشہ ‘‘ ء بروانت ، واجہ ﷺ ءِ حکم ءِ پدا بازیں واجہ ءُ بی بی یے چہ مکّہ مکرمہ ء دراتک انت ، چہ آیاں ’’ حضرت أم حبیبہ ءُ آئیءِ لوگ واجہ عبیداللہ بن جحش ‘‘ ھوراتنت ، حبشہ ء سربوھگ ء رند ، عبیداللہ بن جحش ءِ نصیب شکون بوت ءُ آئیء اسلام یلہ دات ءُ پدا دیر ء زندگ نہ بوت ءُ کفر ءِ تہا مُرت ، پدا حبشہ ءِ بادشاہ ء چہ وت ء حضرت أم حبیبہ ءِ لب ءُ مہر دات انت ءُ رسول اللہ ﷺ ءِ نکاح ءِ وکیل بوت ، اے پیمء’’ حضرت ام حبیبہ رضی اللہ عنہا رسول اللہ ء سانگ کت ،بی بی ء ِ اصل نام ’’ رملہ ‘‘ انت ۔
 (۱۰) رسول اللہ ﷺ ءِ دہمی لوگ بانک ’’ حضرت صفیّہ بنت حُیی بن أخطب ‘‘ اِنت ، بی بی صفیہ ءِ کٹم چہ ’’ حضرت ھارون علیہ السلام ‘‘ ءِ نسل ءِ یہودیان ات ، اے بی بی ءِ لوگ واجہ ’’ خیبر ‘‘ ءِ جنگ ء کُشگ بوتگ ات ءُ آئیءِ راج ءُ کہول ءُ قوم درہ بندی بوتگ اتنت ، رسول اللہ ﷺ وہدے حضرت صفیہ ءِ بابت ء سئی بوت گڑا اے بی بی ء را چہ ’’ بندی ء آزات کت ءُ پدا سانگ کت ، ہمے سانگ ءِ سبب بوت کہ خیبر ءِ دمگ ءِ پشت کپتگیں مردمانی نفرت ءُ کنّت کم بوت ءُ آیانی پشت کپتگینانی دل بڈّی بوت ۔
(۱۱) حضرت میمونہ بنت حارث رضی اللہ عنہا رسول اللہ ﷺ ءِ یازدہمی لٗوگ بانک انت ، حضرت میمونہ رضی اللہ عنہاءِ گوما رسول اللہ ﷺ ءِ آخری سانگ بوتگ ۔
رسول اللہ ﷺءِ مولد 
 	چہ روایتاں اے گپ پدّر انت کہ رسول اللہ ﷺ ءِ مولد چاربوتگ انت ، ءُ آیانی نام اِش انت ، (۱) حضرت ماریہ قبطیہ رضی اللہ عنہا ، اے بی بی اسکندریہ ءِ بادشاہ مقوقس ء پہ سوغات ءُ ٹیکی رسول اللہ ﷺ ءِ ہزمت ء دیم داتگ ات ۔
 (۲) ریحانہ بنت شمعون ، چہ بنوقریظہءِ یہودی ٹکان ات کہ وہدے اے ٹک جنگ ءُ کُشگ ءُ بندی بوت انت اے بی بی رسول اللہ ء زُرت ءُ وتی مولد ءِ بستار ء داشت ۔
(۳) رسول اللہ ﷺ ءِ سیمی مولد ءِ نام ’’ جمیلہ ‘‘ اِنت ۔
(۴) رسول اللہ ﷺ ءِ چارمی ’’ مولد ‘‘ ’’ نفیسہ ‘‘ انت کہ اے بی بی بن ءُ بیھ ء حضرت زینب رضی اللہ عنہا ءِ مولد ات ، آ بی بی ء رسول اللہ ﷺ ء ٹیکی داتگ ات ۔
رسول اللہ ﷺ ءِ ترو ءُ ناکو 
 	واجہ ءِ سلطانیں پیرک واجہ عبدالمطلب ءِ مردیں چک دہ ءُ جنکیں چک شش بوتگ انت ، مردیں چک اِش انت ، حضرت عباس ءُ حضرت حمزہ رضی اللہ عنہما ، حارث ، ابوطالب ، زبیر ، ابولہب ، مُقوِّم ، ضرار ، حجل ،
	 واجہ ءِ پت ءِ گہار ایش انت ، ’’ حضرت صفیّہ رضی اللہ عنہا ، أمیمہ ، أم حکیم البیضآء ، برّہ ، عاتکہ ، أرویٰ ۔
رسول اللہ ﷺ ءِ معجزہ 
 	چوناہی ء زانگ لوٹیت کہ ’’ معجزہ ‘‘ انچیں بود ءُ کمالے ء گُشگ بیت کہ آئیءِ پیمء کسے چشیں کارے کت مہ کنت ، بزاں مردم آئیءِ دابیں کارے ءِ کنگ یا گامے ءِ چست کنگ ء عاجز ءُ درماندگ بہ بنت ، شریعت ءِ رو ء ’’ معجزہ ‘‘ یک انچیں غیبی بودے کہ چہ اللہ ذوالجلال ءِ گورا وتی دیم داتگیں رسول ءِ مدت ءُ کمک ء ہما رسول ء دیئگ بوتگ ، آ بود ءُ کمال ءِ زٗور ءُ برکت ء وہد ے رسول ء آ روچانی مردمان ء لاجواب ءُ ھبکّہ کتگ ءُ مردم آئیءِ منّگ ء ھژدری بوتگ انت ۔
 	’’ محمد الرسول اللہ ﷺ ‘‘ ء را چہ ہمے بود ءُ کمالاں باز دیئگ بوتگ ، ہمااندازہ کہ ہرکس ء ہروہدء ہر پیمء دیستگ انت ءُ چہ آئی ءِ درور ءُ دیم دارگ ء بیوس بوتگ انت ، چہ ہما معجزہاں ’’ شقّ القمر ‘‘ بزاں ماہ ءِ دو کپ بوھگ انچیں شاہدتے ات کہ توامیں جہان ءِ منّوک ءُ منکراں ہٗورکائی دیست ، ہجوم ءِ تہا گوں رسول اللہ ﷺ ء سنگاں گپ جتگ ، مچّی ہشکیں کُنٹے ءِ چو شیر مچیں چکّ ء گریوگ ، درچکانی رسول اللہ ﷺ ء را سلام دیئگ ، رسول اللہ ﷺ ءِ توار جنگ ء درچکانی گوں رٗوتگاں گرّبوان ءُ آیگ ءُ پدا واجہ ﷺ ءِ گشگ ءِ سبب ء وتی جاہ ءُ کل جاہ ء روگ ءُ برجاہ بوھگ ، آؤکیں وہد ءُ زمانگ ءِ بابت ء رسول اللہ ﷺ ءِ پیشگوئیانی یک یکّ ء راست ءُ ٹِکّ درایگ ، ءُ دگہ بازیں بود ءُ کمالے کہ کتاب چہ آیانی بحث ءُ بیان ء پرّ انت ،۔
 	رسول اللہ ﷺ ءِ ’’ معجزہ ‘‘ ہرکس ءُ ناکس ء دیستگ انت ، دوست ءُ دژمناں دیستگ انت ، وتیگ ءُ درامداں دیستگ انت ، امن ءُ جنگ ءِ تہا دیستگ انت ۔
 	 رسول اللہ ﷺ ءِ یک معجزہ ’’ جہان جلّ ءُ ابدمان ‘‘ انت ءُ آمعجزہ ’’ چمروکیں قرآن ‘‘ انت ،ہردور ءِ مردم چہ قرآن کریم ءِ مٹ ءُ درور ء آرگ ، آئیءِ حکم ءُ آئیءِ بستار ءِ بابت ء نزٗوری یے ءِ پیشدارگ ء بیوس ءُ سرجہل انت ، قرآن کریم پہ کلّیں آدم زات ء اللہ تعالی ءِ داد ءُ دہش ءُ آئیءِ گنج ءُ رحمتانی وژنود کنٗوک ءُ دلجم کنٗوکیں ’’ داد ‘‘ اِنت ، پہ ہردور ءُ ہر رنگ ءُ ہر دمگ ءِ انسان ء رسول اللہ ﷺ ءِ رسالت ءُ آئیءِ اللہ ءِ آخری رسول بوھگ ءِ شاہدی دیٗوک انت ۔
رسول اللہ ﷺ ءِ ڈیل ءُ بالادءُ کردءُ کارپد 
 	 رسولانی وتی وہد ءُ زمانگ ءِ چاگرد ءِ تہا بستار انچش اِنت کہ آ ہر چیز ءِ تہا توام ءُ سرجمیں بودانی واہند انت ، تاں آ جاہے کہ چِہ روءُ لسان بہ بیت ، ڈیل ءُ بالاد بہ بیت ، شیرکنیں زبان ءُ تپناکیں دیم بہ بیت ، رسولاں ہرچیز ءِ تہا چہ راج ءِ ایدگہ مردماں باج برتگ ، ءُ نمونہ بوتگ انت ، قرآن ءُ حدیث ءِ روا ، ہریک رسولے ءِ یک خاصیں شانے بیان بوتگ ، بلئے ’’ محمد الرسول اللہ ‘‘ ﷺ اللہ ءِ آخری رسول انت پمیشکا واجہ ﷺ ءِ ہرچیز توام ءُ سرجم بوتگ ءُ پیسری توام رسولانی رسیتگیں بود ءُ کمال سرجم ء ایوک ء ’’ آخری رسول محمد ﷺ ‘‘ ءِ تہا سرجم کنگ بوتگ انت ۔
 گوں وتی کم علمی ءُ نازانتی ء چیر ءِ دانکانی تہا چیزے بیان کنگ ءِ جہد کتگ ۔
رسول اللہ ﷺ ءِ نور شہموکیں دیم 
 	 ہجرت ءِ روچاں وہدے رسول اللہ ﷺ ء خُزاعی ٹکّ ءِ شیرزالیں بانک ’’ أم معبد ‘‘ ءِ میتگ ء جل اِتگ ات ،گڑا رندا لوگ ءُ میتگ ءِ کماش ء گوں اے دانکاں رسول اللہ ﷺ ءِ مبارکیں رنگ ءُ دروشم ءِ حال ءُ گپے بیان کت انت ۔
 	’’ واجہ ءِ مبارکیں دیم ، درپشناک ءُ تپناک ءُ ڈولدار ، لاپ مزن نہ بوتگ کہ عیبے لیکگ بہ بیت ، دیم ءُ چہرہ چوں روچ ءِ پیمء شہم جنٗوک ات ، چم انچش اِتنت کہ گشئے انّوں سرومگ کتگ انت ، مچاچ ءُ واجہ ﷺ ءِ توار ءُ آواز گران ءُ زنڈ ، گردن برز ءُ دراج ، چمّ ڈلگ ءُ چمّانی سیاہوک سیاہ ءُ اسپیتوک اِسپیت اتنت ، بروان وت ماں وت ء ہور ، مود سیاہ ءُ جلشناک ، بے تواری ادب ءُ گران مہذبی ، ءُ گپ جنگ دلکشّ ءُ ڈولدار ۔ 
 دور ء چہ دراہیناں برزتر ءُ براہدارتر جاہ اتکگ ءُ چہ نزّیک ء چہ دراہیناں ڈولدار ءُ جلوہ ناک ترگندگ بوتگ ، شیرکنیں گفتارءُ تامدار ءُ بے درور ءُ چہ دانائی ء پرّ ، گپ نہ کم ءُ کسان نئیکہ دراج ءُ بے مقصد ،گپ انچش کہ گشئے کماتگیں مہرگ انت ۔
 	نہ برزیں بالاد ءُ نئیکہ پٹکّ ءُ کٗوتاہ ، دو شاہانی درمیانی یک آباد ءُ سرسبزیں شاہے، آئیءِ ہمراہ آئیءِ کش ءُ گورا آئیءِ گپّانی گوں واہگ ء وداری ءُ گوشدارٗوک انت ، چہ آئیءِ نیمگء کارے ءِ کنگ ءِ گشگ بہ بیت ہما دمان ء ہماکارء کن انت ۔
 	چہ وتی بود ءُ کمالاں عزت ءُ رندگیری ءِ لائق انت ، نہ مورکے مُج اِتگ ، نہ بے فائدگیں گپے جنت (زادالمعاد )
 	رسول اللہ ﷺ ءِ مود نہ کہ ڈنڈر بوتگ انت ، نہ پہکیں کاشن ، ہمے دوئیں دابانی درمیان ء بوتگ انت ، پیشانی پراہ ءُ تپناک ، انارک پرّگوشت ءُ سہر ءُ اسپیت ، چمّانی تہا ہم کمّے سہری گندگ بوتگ ،جوڑ ءُ کوپگانی ھڈ مزن ءُ سینگ پراہ بوتگ ، رسول اللہ ﷺ ءِ دست ءُ پاد ءُ لنکک ءُ اندام برابر ءُ گیشناک اِتنت ،چہ راہ ءِ رواج ء ہمے اندازہ جنگ بوتگ ات کہ گشئے چہ بُرزگے ء ایر کپگ ء اِنت ءُ گام ئےِ پہ تیزی چست کناں کتگ انت ، کسے ء گپ جنگ ءِ وہدا گوں وتی توامیں دیم ءُ دلگوش ئےِ گورکتگ ءُ گپے جتگ ءُ گوں کسے ء کہ گپے جتگ ہرچ گپے کہ جنگی بوتگ سرپورہ جتگ ءُ گوشدارٗوک سرپد کتگ ، اگاں گوں رسول اللہ ﷺ ء کسے ء گپے جنگی بوتگ آئیءِ گپے سرپورہ پہ دلجمی ءُ مڈاداری گوش داشتگ تاں کہ آ مردم ء وتی گپ توام نہ کتگ آئی ءِ گپے نہ پروشتگ ۔
مُہر نبوّت 
 	اللہ ءِ امرء انچش کہ رسول اللہ ﷺ مہربانیں اللہ ءِ رسول ءُ قاصد بوتگ ءُ بازیں ثبوت ئےِ ہم گوں بوتگ انت چہ ہماثبوتاں یکّے ’’ نبوّت ءِ مُہر ‘‘ بوتگ ، کچ کپودری ہیکے ء یک ’’ نشانے واجہ ﷺ ءِ چپّیں کوپگ ءِ بردست ءِ کش ء ‘‘ بوتگ ، کہ نٗوک سبزتگیں مودانی چیر ء چیر بوتگ ۔
بیمناکیں دروشم 
	 رسول اللہ ﷺ ءِ بے اندازہ مہربان ، وش تب ، نرم گفتار ، بے مقصدیں گپ ءُ حبر ء پہریزکنٗوک بلئے انگت عجب ا ت کہ رسول اللہ ﷺ ء ناگت ء اولی برء کسے ء بہ دیستیں چہ آئیء بیمے زُرت ۔
 ہرکسے کہ گوں رسول اللہ ﷺ ء دُچار کپتگ آئیء واجہ ﷺ ءِ ہمے اندازہ دل دوست دارٗوک بوتگ کہ مدامی آئیءِ دل ء مدامی گوں رسول اللہء گند ءُ نند لوٹ اِتگ ۔
رسول اللہ ﷺ ءِ درور 
 	رسول اللہ ﷺ ءِ شان ءُ آئیءِ مبارکیں ہیل ءُ عادتانی بابت ء باز گشٗوک ء باز گشتگ بلئے حضرت حسان بن ثابت رضی اللہ عنہ ءُ رندی گشٗوکانی تہا شیخ سعدی ءِ گپ بازپُرمعنی انت ، چش کہ حضرت حسان ؓ ء گشت ’’ کانّک قد خُلِقت کماتشآء ‘‘ گشئے بیشک تو پیدا کنگ بوتگئے ہما پیم کہ تئی وتی دلی واہگ بوتگ ،، شیخ سعدیؒ ءِ گشگ انت : ’’ بعد از خدا بززگ توئی قصہ مختصر ‘‘ چہ اللہ ءِ شان ء رند مستریں شان تئی اِنت ءُ گپ ہمداگونڈ انت ،، ۔
 	 ہرکس ء کہ رسول اللہ ﷺ دیستگ آئیءِ لیکہ ہمے بوتگ کہ چہ رسول اللہ ﷺ ء پیسر آئی ء رسول اللہ ﷺ ءِ پیمیں مردم نہ دیستگ ،، ۔
	 حضرت علی رضی اللہ عنہ ءِ گشگ ءِ روء رسول اللہ ﷺ ءِ سلطانیں سر مزن بوتگ (ترمذی) ، رسول اللہ ﷺ ءِ چمرٗوکیں دیم ءُ دنتان ءُ لنٹ درہ براہدار بوتگ انت ءُ واجہ ﷺ ءِ پونز برز بوتگ ، واجہ ﷺ ءِ دست ءِ پنجہ مزن ءُ پراہ بوتگ انت ، واجہ ﷺ ءِ سلطانیں سر ءِ مود ءُ چہ عزت داریں ریشاں پہ حسابی لہتے تاک اسپیت بوتگ انت ءُ واجہ ءِ تمیز ءِ موداں ہم لہتے دانگ اِسپیت جاہ اتکگ ،واجہ ﷺ ءِ مود دراج بوتگ انت برے تاں گوش ءِ نرم جاہ ءُ برے دراج تر ، واجہ ﷺ ء مودانی گیوار ہم کشّ اِتگ ، واجہ ﷺ ءِ دیم ءِ دوئیں دنتانانی درمیان ء کسانکیں شمگے بوتگ کہ وہدے واجہ ﷺ ء گپ ءُ تران کتگ گندٗوکان مرتگ کہ ہمے کسانکیں شمگ ء نورے شہمیت ۔
 	واجہ ﷺ ءِ ریش مزن ءُ بز بوتگ انت واجہ ﷺ ءِ سینگ ءُ شکم برابربوتگ انت ، رسول اللہ ﷺ ءِ دستانی دل چو ابریشم ء نرم بوتگ انت ، واجہ ﷺ ءِ نزّیک ء نندٗوکیں مردماں مدامی ہمے مرتگ کہ چہ مِسک ءُ عنبر ء وشتریں بویے آیاں رسگ ء اِنت ، روایتاں اے گپ ہم است اِنت کہ رسول اللہ ﷺ ءِ ’’ ھید ‘‘ چہ ہمک دابیں وشّیں بوواں وشبو تر بوتگ ۔
 	حضرت سمرہ بن جُندب رضی اللہ عنہ ءِ گشگ انت کہ یک برے چاردہی ماہکانیں شپے ء من رسول اللہ ﷺ ء دچاربوت اٗوں؂،انچش کہ واجہ ﷺء سہریں گد گورا ات ، من واجہ ﷺ ءِ نورشہمیں چہرہ چاراِت ءُ چاردہی ماہ چاراِت تاں بزاناں کجامیءِ تپناکی ءُ نور گیشتر انت ، من دیست کہ رسول اللہ ﷺ ءِ چہر ءُ دیم براہدارتر ءُ رٗوشناترانت (شمائل ترمذی ) ۔
 حضرت ابوھریرہ رضی اللہ عنہ ءِ شاہدی ہمیش اِنت کہ من چہ رسول اللہ ﷺ ء زیباتریں دگہ ہچ کس نہ دیستگ ، گشئے روچ واجہ ﷺ ءِ مبارکیں دیم ء ایر کپتگ (ترمذی ) ۔
نئے ماہ ء  گونیں نئے روچ ء  تئی روئے زیبائی
کجا تئی جمال ء ِ براہ ء  اے روچ ءُ ماہ دیاں
رسول اللہ ﷺ ءِ گراں مہذبی ءُ براہداریں ھیل 
 	وش بیانی ءُ شکرگالی ء رسول اللہ ﷺ ءِ مثال ءُ مانند ء ہچ کس نہ بوتگ ، واجہ ﷺ ءِ مروارد ءُ یاقوتیں دانک پر مجگ ءُ معنی دار بوتگ انت ، واجہ ﷺ ءِ تامدار ءُ دل ء ایرکپٗوکیں دانک واجہ ﷺ ءِ پیشدارگ ءِ جہت ء نہ بوتگ ، دراصل اللہ تعالی ء واجہ ﷺ ء چہ بازیں معجزہاں یکّے ہمے داتگ ات کہ واجہ ﷺ ءِ درّیں دانک کسان ءُ گونڈیں گپ بوتگ انت بلئے چہ علم ءُ معنیءُ سرپدی ء سرکئیل بوتگ انت ۔
 آ روچاں عرب راج ءِ تہا زبان ءُ گپ ءِ بابت ء مزن مزنیں زانوگری ءِ پیشدارگ ءِ جہد بوتگ ، فلاں مردم چشیں زبان زانتے ءُ فلاں اے پیمیں منّ اتگ ءُ بے دروریں شاعرے ، ءُ فلاں مردم اے اندازہ بتل زانت ءُ سرءُ بن ءِ کتہ کارے ، بلئے اے دراہیں مردمانی دراہیں بود ءُ کمال رسول اللہ ﷺ ءِ دیما ہچ بئے نہ بوتگ انت ، رسول اللہ ﷺ ء گوں ہمک دمگ ءِ عربان ہمایانی گالوار ء گپ جتگ ءُ ہمایانی بتل ءُ قولان ء گوں آیاں حبر کتگ۔
 رسول اللہ ﷺ چہ شہری ءُ جہمنندیں آبادیانی مردمانی ہیل ءُ عادت ءُ گیابان نندءُ لڈّءُ بوجی مردمانی ہیل ءُ عادتاں دراہیناں سئی بوتگ ءُ گوں ہرکس ء ہمائیءِ داب ء پیش اتکگ تاں کہ آ مردم ابیتک مہ بنت ۔
سگّ ءُ اوپار 
	 جہان ءِ تہا اٗوپاربرگ ءُ سگّ ءُ تہمبل جوانیں ہیلے لیکگ بیت ، ءُ مردم چُشیں مردم ء دوست دارانت ءُ اے بود ءِ دست آرگ ء ہرکس آرزومند ءُ واہگداربیت ، بلئے چُشیں اٗوپاربرٗوکیں مردم کہ آئیءِ سرا سکّی ءُ تنگی ہرچیز گیشترکنگ بہ بنت ہمے اندازہ آئیءِ سگّ ءُ اٗوپار گیش بہ بیت ’’ ابید رسول اللہ ﷺ ‘‘ ء دگہ کس نہ اِنت، چیا کہ اللہ تعالی ء رسول اللہ ﷺ ء را پہ ہمے بود ءُ بستار ء پیدا کتگ ۔
 	 اگاں رسول اللہ ﷺ ء را دوکار ءِ گچین بہ رسیتیں گڑا واجہ ﷺ ء ’’ آسان تریں گچین کت ‘‘ تانکہ امت ءِ سرا سکّی مئیت ، ءُ اگاں گناہ ءُ اللہ تعالی ءِ نافرمانی ءِ گپ ءُ کارے ءِ گشگ بوتیں گڑا رسول اللہ ﷺ چہ ہرکس ء چہ آکار ء دُور تر ءُ نہ منّوک ترات ۔
 رسول اللہ ﷺ ء پہ وتی حاطرا ہچبر ہژم نہ گپتگ ، ءُ اگاں کسے ء آزارے داتگ واجہ ﷺ ء چہ آئیء ہچبر وتی بیر نہ کپتگ ، بلئے اگاں اللہ ءِ دین ءِ حکمے ءِ پروشگ یا بے اِحترامی بوتگ گڑا رسول اللہ ﷺ ء اٗوپار نہ برتگ رسول اللہ ﷺ چہ ہرکس ء گیشتر ءُ وتی غیض ءُ ہژم ءِ ایر برٗوک بوتگ ءُ چہ ہرکس ء زُوت تر وتی ہژمءِ ورٗوک بوتگ ۔
رسول اللہ ﷺ ءِ سخاوت ءُ دست پچی
 	 رسول اللہ ﷺ ءِ دست پچی ہمے اندازہ بوتگ کہ آئیء ہچ پیمیں مٹ ءُ درورے نہ بوتگ ، ہرپیمیں لوٹٗوکے ء ہرچیز کہ لوٹ اِتگ واجہ ﷺءِ کرا ہرچیز کہ بوتگ آئیء داتگ ئےِ ۔
 	 حضرت ابن عباس رضی اللہ عنہما ءِ گشگ اِنت ، چوناہی ء رسول اللہ ﷺ سخیءُ دست پچے بوتگ بلئے رمضان المبارک ء وہدے جبریل واجہ ﷺ ءِ گندک ء اتکگ واجہ ﷺ ءِ سخاوت ء اندازہے نہ بوتگ ، جبریل علیہ السلام رمضان المبارک ءِ ہمک شپاں واجہ ﷺ ءِ ہزمت ء اتکگ ءُ گوں واجہء قرآنءِ بیرہ داتگ ۔
 	روایتاں اے است انت کہ رسول اللہ ﷺ چہ ترند کشّٗوکیں گواتاں ہم گیشتر سخی بوتگ، چیا کہ گوات ءِ دیم کجام گورا بوتگ آئیء ہماگورا وتی اثر پیش داشتگ بلئے رسول اللہ ﷺ ءِ خیرانی گوات توامیں چپ ءُ چاگردء تالاں بوتگ ۔( صل اللہ علیہ وسلّم ) 
رسول اللہ ﷺءِ بہادرّی ءُ مزن جگری 
 	 رسول اللہ ﷺ چہ ہردلیر ءُ مزن جگریں مردمے ء دلیرتر ءُ بہادرتربوتگ ءُ واجہ ﷺ ءِ سگ ءُ اٗوپارءُ دادبخشی ءُ نان شُلنچیءِ ہوری ءُ ہمراہی ء واجہ ﷺ ءِ مزن جگری ءُ نہ ترسی بے درور بوتگ ، جنگ بہ بیت یا امن مکّہءِ شرکی راج ءِ تہا ایوکیں زند بہ بیت یا کہ درانڈیھی ء رند ، ہجرت ءُ در انڈیھی ءِ سفر ءُ راہ ءِ تہ بہ بیت ، یا کہ غارءِ ثور‘‘ ہرجاہ ہروہدء ہرکس ء چہ رسول اللہ ﷺ ء دلیرتر ءُ بہادری ء آئیءِ پیمیں دگہ کسے نہ دیستگ ۔
 جنگ بدرءُ احد ء رسول اللہ ﷺ ءِ زھم جنی ءُ دلیری پہ ایدگہ صحابیاں مزنیں دلبڈّی ءُ ہمّت ءِ سبب اتنت ، أحد ‘‘ ءِ جنگجاہ ء وہدے ہرگورا صحابیانی شہید ءُ ٹپّیانی لاش پہ دیم کپتگ اتنت ، ءُ ہرکس ء وتی ساہ ءِ ہول ات ءُ مشرک ءُ دشمناں رسول اللہ ﷺ ء چپ ءُ چاگرد کتگ ات ، رسول اللہ ﷺ گوں دلیری ءُ وتی مہربانیں رب ءِ توکل ءُ توفیق ء دشمنانی زھم ءُ تیر ءُ نیزہانی دیما اٗوشتوک ات ، آ بید لہتے صحابیاں دگہ کس واجہ ﷺءِ کش ءُ پہنادء نیست ات ۔
 	حضرت أنس رضی اللہ عنہ ءِ گُشگ انت کہ یکبرے سرشپ ء مدینہ منورہ ءِ تہا ’’ ڈاہے‘‘ کپت ءُ ڈاہ اے گپ ات کہ مدینہ منورہ ءِ یک گورے ء دشمنے ءِ بیڑ کنگ ءِ حالے شنگ بوت ءُ گشگ بوت دژمن چمّاں اندر انت ، اے وہداں رسول اللہ ﷺ ء دگہ کسے ءِ یا گلّے ءِ ڈاہ گورا دیم دیئگ ءِ بدل ء حضرت ابوطلحہ رضی اللہ عنہ ءِ گران پادیں اپسے زُرت ءُ بیرہ پشت بزاں پالام نہ کتگیں اپس ء سوار بوت ءُ ہمانیمگء کہ ڈاہ ءِ حال ات شت ، باز دیر نہ گوست کہ پدا رسول اللہ ﷺ پہ سلامتی پرترّاِت ءُ فرمانے کت ’’ دلجم بہ بئیت ، ہچ چیز نیست ۔ (بخاری و مسلم)
رسول اللہ ﷺ ءِ لج ءُ میار 
 	 رسول اللہ ﷺ ءِ لج ءُ میار ہمااندازہ بوتگ کہ یک پاکدامن ءُ بے عیب ءُ پردہ داریں جنکے ء گیشتر میار کنٗوک ءُ لجّوکے بوتگ ، بلئے شریعت ءِ حکم ءُ گپ ءُ کارانی تہا اے لجّوکی ءُ میار دیمپان نہ بوتگ ، واجہ ﷺ ء ہچبر مردمان ء چم پرنہ داشتگ ءُ گپ نہ جتگ ، مدامی واجہ ﷺ ء گپ ءِ وہدا چم گوں زمین ء داشتگ انت ءُ گوں گپ جنٗوک ءِ گپ پہ تسلّی ءُ ہمدردی ءُ دلگوش گوش داشتگ انت ،بلئے گوں کسے ء کہ گپ جتگ دیم ءُ دلگوش سرجم ء گپ جنٗوک ءِ گورا گردینتگ ۔
 	رسول اللہ ﷺ ء اگاں گپے دوست نہ بوتگ گڑا چہ واجہ ﷺ ءِ روچیں دیم ء مارگ بوتگ کہ واجہ ﷺ ء اے گپ دوست نہ بوت ۔
 اگاں رسول اللہ ﷺ ء آئیءِ سولیں بیل ءُ ہمبلانی بابت ء انچیں گپ ءُ حالے ءِ بابت ء چیزے حال بہ داتیں گڑا واجہ ﷺ ء آ مردم ء نام نہ گپت ءُ آئی ءِ اے گامگیج ایر نہ جت ، گڑا دیوان ء یا جمعہ ءِ مُچّی ء ہمے گپ ءِ خرابی بیان کت ، اے پیمء کس ء نزانت کہ کئے ء چے کتگ ، ءُ مقصد مردمانی ہیل ءُ عادتانی سلّہ کنگ ات ، ڈٗوبارگ نہ ات ۔
دوست ءُ دژمن ءِ شاہدی 
	 رسول اللہ ﷺ ءِ حیاداری ءُ مڑاداری ، راست گشی ءُ راج دوستی، خیرواہی ءُ راز ءُ امانت جلّیءُ دست پچی ءُ نان دہی انچیں بود ءُ کمال اِتنت کہ رسول اللہ ﷺ اے بود ءُ کمالانی تہا بے درورات ، چہ نبوّت ء پیسر ہم واجہ ﷺءِ اے بابت ء شان ءُ نشان انچش ات ، تاں جاہے کہ ہمے منکر ءُ مروچی ئیں دژمنیں راج ءِ زی ئیں شاہدی ’’ الصادق ، والامین ‘‘ ات ، راست گش ءُ امانت دار ۔
 	 چہ پیغمبری ء رند ہم ہمے بود ءُ کمال ہما پیم وتی جاہ ء است اتِنت ءُ ہمدا کہ راج وتی انکار ءُ بدواہی ء دمان پہ دمان ءُ گام پہ گام ء پیشدارگ ء ات ، بلئے اے صفتانی بابت ء آیانی دپ پہ انکار ءُ نہ منّگ چوٹ نہ بوت ۔
 	ابوجہلء یک روچے رسول اللہ ء را گشت ما ترا تئی پیغمبری ءِ بابت ء ’’ دروغ بند ‘‘ نہ لیک ایں بلئے مارا تئی گپ ءُ کُلہ قبول نہ انت ہمے بابت ء سورہ انعام ءِ اے آیت’’ فاِ نّھُم لا یُکذِّ بُونک و لٰکِنّ الظّٰلِمِین بِاٰیٰتِ اللہ یجحدُون‘‘نازل بوت ’’ حقیقت ء آ ترا دروغ بند نہ کن انت ، بلئے حقیقت ایش انت کہ اے ظالم اللہ ءِ آیت ءُ حکمانی نہ منّوک ءُ انکار کنٗوک انت ‘‘ (انعام۳۳) ۔
 	ہمے داب ء وہدے ’’ ھرقل ‘‘ء  چہ ’’ ابوسفیان ‘‘ ء واجہ ﷺ ءِ راستی ءِ بابتء جست کت ، ابوسفیان ءِ پسّہ ہمیش ات کہ تنے وہدی آئیء ہچبر وتی زبان نہ وارتگ ءُ دروغے نہ گشتگ ، ہمدا ابوسفیان ء اے گپ گشت اگاں منء کسانیں عذرے بہ رسیتیں من ھرقل ءِ دیما رسول اللہ ﷺ ءِ بابت ء عیبی گپّے گشتگ ات ، بلئے ہر پیمء من چاراِت چشیں چیزے منء دست نہ کپت ءُ منء اے ڈاہ ہم بوت کہ اگاں من رسول اللہ ﷺ ءِ گورا دروغے نسبت بہ دیاں باندات روچ منی ہمراہ منء دروغ بندی ءِ شگان ء جن انت ۔
وشّیں رو ءُ شیرکنیں لسان
 	 ہمامردم مدام گل ءُ شات بیت کہ زند ءِ ہمک گام ءِ تہا سوبین بہ بیت ءُ آئی ءِ دیما ہچ جیڑہے اٗوشتات مہ کنت ءُ آئیء ِراہ ءِ دیما ہچ چیز داشت مہ کنت ۔
 	’’ محمد ‘‘ چہ زند ءِ بندات ء پیسر چکّاسانی تہا پیدا بوت ، تنے وہدی مات ءِ ’’ امیت ‘‘ زانگ نہ بوت کہ چک ’’ بچکے یا جنکے ‘‘ پت خدا ءِ مال بوت ، جہان ء آیگ ء رند ’’ حضرت حلیمہ ‘‘ ءِ شیر مچی ءُ رٗودینگ ءِ سند ءُ عمرء دوبر سینگ چاک دیئگ بوت ، راست ءُ چپ مارگ ءِ ہٗوری ء یک یک ء ڈباہ زُور چہ دنیا ء روان بوت انت ، ’’ مات ‘‘ ءِ زندبکشیں ساہگ چہ سرا دوراتک ، پیرک کہ پت ءُ پیرک ءِ دوئینانی جاہ ء گور ءُ پہاز ءِ تہا شپ ءُ روچ یک شل ء دست گٹّ ات ، ہم چہ سرا دور کنگ بوت ، ہمے غم ءُ گڑتی ءُ پریشانی کہ انسان ءِ زند ءِ تام ء گار کن انت ، درہ ’’ رسول اللہ ‘‘ ﷺ ءِ سراگوزان اِتنت ، ۔
 	’’ غارحراء ‘‘ ءِ ایوکی ءُ یک کرّی زند ءِ رٗوچانی تہا شپ ء واب ءِ تہا اتکگیں گمان چوں ’’ ٹِکّیں روچ ‘‘ ء پدّر ءُ ظاہر ، پدا جبریل ءِ اولی ’’ دُچارکپگ ‘‘ ءُ ناوانندہیں مردمے ء وانگ ءِ ڈباہ سرا ایر کنگ انچیں گپ اِتنت کہ باندات ءِ بابت ء پریشانی ءُ دلگیری آیانی ہمراہ اِتنت ، ’’ ورقہ بن نوفلء ‘‘ ھم دمگ ءِ وشنام ءُ میارجلّیں ’’ محمد ‘‘ ء انچیں بانداتے ءِ مستاگی دات کہ آ مستاگی ءِ تہا راج ءِ دشمنی ءُ چہ ملک ءُ ڈیھ ءُ کس ءُ عزیزاں زبہری ءِ تہاری مان اِتنت ۔
 	اے دراہیں گپ یک یک ء دیما اتک انت ءُ دیماآیان اِتنت ، چہ درانڈیھی ء رند ’’ محمد الرسول اللہ ﷺ ‘‘ ءِ بستار ء پہ کنّت ءُ زانت قبول ءُ باورنہ کت ، درانڈیھی ءِ ہشتمی سال ء راج ء یکپارگی ء ہماوہدء آئیءِ سرا سدک ءُ باورکت وہدے آ گوں ’’ یکّیں رب ءِ پشت ءُ مدت ء ‘‘ مکّہ ء ’’ فاتح ‘‘ ءِ جہت ء ایرکپت ، نوں پہ راج ء دگہ راہے پشت نہ کپتگ ات ۔
 	اے پیمیں جاور انسان ء شپ ءُ روچ ملور ءُ غمگین کن انت ، ’’ محمد الرسول اللہ‘‘ ﷺ ءِ وشّیں رو ءِ تہا ’’ دلجمی ءُ امان ‘‘ ءِ تام مان ات، واجہ ﷺ ءِ گرانی ءُ سنگینی غم ءِ بدل ء ’’ عزت ءُ مردمان شرف دیگ‘‘ ءِ سبب ء ات ، پمیشکا رسول اللہ ﷺ چہ سبکّیں توازہ ءُ مسکرا ، ءُ چہ بے سببیں کندگ ءُ بے میاری ء دُورات ۔
 	رسول اللہ ﷺءِ کندگ ہمے اندازہ بوتگ کہ وشّی درشاں بوتگ ءُ بس ءُ واجہ ءِ کندگانی تہا ٹہکگ ہچبر ہٗور نہ بوتگ واجہ ﷺ ءِ کندگ تاں ’’ بچکند ‘‘ ء بوتگ انت، ءُ بچکندگ ءِ وہدء واجہ ﷺ ءِ دنتان چہ ترونگل ء اِسپیت ءُ تپناک بوتگ انت ۔
 	رسول اللہ ﷺ ء پہ ورگ ء ہچ پیمیں ناز ءُ تہروزے نہ بوتگ ، وردنی چیزے اگاں وش بوتگ وارتگ ئےِ ءُ اگاں وشّ ئےِ نہ بوتگ نوارتگ ئےِ ، ہچ پیمیں ہلاریں ورگی چیزے واجہ ﷺ ء عیب نداتگ ، چیزے کہ واجہ ﷺ ء دست کپتگ چِہ کمّ ءُ کسان بوتگ یا باز ءُ مزن واجہ ﷺ ء آ چیزءِ سرا ربّ ءِ ’’ شکر ‘‘ گپتگ ۔
 	رسول اللہ ﷺ ء وتی ھژم ہچبر تاں دیر ءُ دراج ء نئیشتگ ، بلئے اگاں شریعت ءُ حق ءِ بابت ء مشکلے بوتگ گڑا رسول اللہ ﷺ ء تاں ہما جرم ءِ سر نہ گپتگ واجہ ﷺ ءِ ھژم ایر نہ نشتگ ۔
 	رسول اللہ ﷺ ء وتی دیوان ءِ نندٗوکیں مردمانی ہمے اندازہ خیال داشتگ کہ ہریکّے ہمے مرتگ کہ واجہ ﷺ ءِ دلگوش منی گورا اِنت ، ءُ واجہ ﷺ ء دیوان ءِ تہاہچ کسے ء را اے پیمیں گپے نہ گشتگ کہ آگپ ایدگہ مردمانی حساب ء شگان ءُ تژنے بہ بیت۔
 	رسول اللہ ﷺ ء قومانی کماش ءُ کہداہان ء شرف داتگ ءُ آیان ء دوست داشتگ ،ءُ چہ وتی وشّیں رو ءُ چہ وتی انسان پہازی مبارکیں عادتاں واجہ ﷺ ءِ ہمراہ وت ماں وتا شیرءُ شکر بوتگ انت ، ءُ آیانی تہا ہم وت ماں وتی دوستی ءُ غمواری پیدا بوتگ ۔
 	رسول اللہ ﷺ ء وتی دیوان ءِ مردم پہ مال ءُ قوم ءُ پہ ذات ءُ زریات نہ چاراتگ انت ، واجہ ﷺ ءِ دیوان ء درہ برابربوتگ انت ، ءُ اگاں رسول اللہ ﷺ یک دیوانے ء اتکگ گڑا کجا کہ جاگہ بوتگ ہمودا نشتگ ءُ وتی بیل ءُ ھمبلان ء ہم ہمے گشتگ ئےِ ، ءُ واجہ ﷺ ءِ وتی دیوان ء ہم اگاں کسے ء واجہ ﷺ نزانتگ ءُ پجّاہ نیاؤرتگ آئیء چش نزانتگ کہ ’’ محمد ‘‘ کجام انت ، چیا کہ نہ چیرگیج ءُ تہتے نہ بٗوپ ءُ بالشتے ، توامیں یک داب ء ات ، رندا کہ دیوان بزتر ءُ پراہ تربوان بوت پہ مردمانی گندگ ءُ گٗوشدارینگ ء پہ واجہ ﷺ ء ’’ بُرزگے ‘‘ جوڑ کنگ بوت واجہ ﷺ آئیءِ سرا نشت ، ءُ نوں مردماں زانت ہماکس کہ جاہے برز انت ’’ محمد الرسول اللہ ‘‘ ﷺ ہما انت ۔
 	رسول اللہ ﷺ ءِ رٗوشنیں دیم ءُ وشّیں دانک پہ توامیں مردماں بوتگ انت ، واجہ ﷺ ءِ تبیت نرم ءُ چہ مہربانی ء سرکئیل بوتگ ، اللہ ءِ ذات ءِ سرا بیسہ کنٗوک ءُ وتی استیں روزیانی سرا وژنٗود بوتگ ۔
 	 چہ سئے چیزاں واجہ ﷺ ء وتارا دُور داشتگ (۱) ریا ءُ پیشدارگ ، (۲) بازیں چیزے تٗوشگ کنگ ءُ ایر کنگ ، (۳) ءُ بے سبب ءُ بے مقصدیں گپ ء ، ہمے پیما چہ سئے چیز ء واجہ ﷺ ء وتی ہمراہ ءُ چاگرد رکّینتگ انت (۱) ہچکس ء را خراب ءُ گندگ نہ گشتگ (۲) ہچ کس ء عیب نداتگ (۳) ہچ کس ء را شگان نہ جتگ۔
واجہ ﷺ ءِ دیوان ءِ ندارہے 
 	رسول اللہ ﷺ ء را اللہ تعالی ء پہ جہان ءُ جہان ءِ کلّیں مخلوقات ء نور ءُ رحمت کت ءُ دیم داتگ ات ، اے مردماں کہ واجہ ﷺ ءِ رسالت ءِ ڈبّاہ ء رند ، واجہ ﷺ ءِ ہمراہداری کت آیانی سرظاہری بستار ہرچون بہ بیت ، حقیقت پہ رسول اللہ ﷺ ءِ ہمراہی ء آ ’’درچتگیں ‘‘ بوتگ انت ، آیاں ہم رسول اللہ ﷺ ءِ جہان جلّیں نور ءِ شہم زرتگ ءُ داشتگ ءُ داتگ ، وہدے رسول اللہ ﷺ ء گپ بکتیں گڑا دیوان ءِ حال انچش انت کہ گشئے توامیں مردمانی سرا بالی مرغک نشتگ ، کہ اگاں اے مردم کمّے بسر انت مرغک بال کن انت ، حقیقت ء توامیں صحابیانی ھوس ءُ دلی واہگ ہمے بوتگ کہ چہ رسول اللہ ﷺ ء گیشتر دربہ برانت ءُ یاد بہ کن انت ،مدامی آ رسول اللہ ﷺ ءِ فرمانانی وداری بوتگ انت ، پدا اے درگت ء آیاں چہ رسول اللہ ﷺ ء یکدگر ءِ ادب ءُ احترام درس ہم یات گپتگ ات ۔
 وہدے رسول اللہ ﷺ ءِ گپ توام بوتیں گڑا صحابیاں وت ماں وتا گپ جت ، ءُ اگاں آیانء واجہ ﷺ ءِ یک گپے دل ء مہ نشتیں آیاں چہ واجہ ﷺ ء جست گپت ءُ تاں شرّی ء سرپد مبوتیں جست ءُ پسّہ اِش بس نہ کت ۔
 	 رسول اللہ ﷺ پہ مڑا ءُ بود ءُ کمال ءُ صفت ہما جاہ ءُ بستار ءِ واہند انت کہ آ جاہ ء بید آئیءِ جندء دگہ ہچکس نہ انت ۔
 	رسول اللہ ﷺ ء اللہ ءِ کلوہ ءُ دین ءِ سر کنگ ءِ بازیں توان ءُ اوزار ءُ ہمراہ دیئگ بوتگ اتنت ، بلئے چہ ہمے چیزاں کہ واجہ ﷺ ء مخلوق وتی رب ءِ گورا توار جت انت مستریں چیز ءُ کمال واجہ ﷺ ءِ بے دروریں مردم گری ءُ مردم داری ءُ انسان پہاز ی ءُ دل ستکیں اِنسان دوستی اِنت 

حمام
لعل جان بلوچ

	حمام ء جان شودگ ءِ رواج کوہنیں زمانگ ء چہ مشرق وسطیٰ ءِ ملکانی تہا بوتگ۔ رومۃ الکبری ءِ زمانگ ء حمام ء باقاعدہ یک ادارہے ءِ دروشم زُرتگ ات۔ بازیں مردماں فارغ وھد ء حمام ء گوازینت انت۔ جان شودی کُت، گپ رپ جت ءُ جان شودی نیام ء نیوگ ءُ مشروب ہم وارت۔ حمام ءِ تہا سردیں ءُ گرمیں آپ دھات ءِ نالیانی وسیلہ ء رسینگ بوتگ ات۔ بدنءِ مالش کنگ ءِ واستہ غلام ساڑی اِت انت۔ حکیم ءُ طبیباں جان دراہی ءِ واستہ حمام ء جان شودگ ءِ شور ءُ صلا ہم دات کہ گرمیں آپ ءِ بھاپ ء چہ بدن ء ہرابیں مادہ درکائنت ءُ جوڑ پچ بنت۔ وہدے عیسائیت دین ءُ رہبانیت ءِ سان محکم بوت انت گڑا مردماں جان شودگ ء پہریز کُت۔ پرچیکہ عیسائی اُولیاآں پوشاک بدل کنگ ءُ جان شودگ ء پہریز کتگ ات۔ آہانی ہمے لیکہ میدان ء پاک کنگ، زند ءُ وشبو کارمرز کنگ ء چہ شیطان انسان سرا سوار بیت ءُ نفسانی واہش ترندبنت۔ وہدے کہ ہما جنین ء ہرچ وہدء جان ششتگ آ کہبگ لیکیتگ پرچیکہ زالبولانی جان شودگ سکیں بدے کارے پہمگ بوتگ۔(جلالپوری، 2000، تاکدیم199)
	عیسائی ستک داریں مردمانی وڑا آزمانگ ءِ فلسفیاں ہم جان نہ ششتگ۔ فلسفی ءِ لیگاریں بدن ءُ دنز گپتگیں ءُ ڈنڈرُتگیں ریش آئی ءِ پیرہیزگاری ءُ دانش ءِ چیدگ بوتگ انت۔ (مبارک، 2012، تاکدیم36)
	وہدءِ گوزگ ء گوں جاور بدل بوہان بوت انت۔ میزان میزان ء مردماں اے ماراِت کہ بدن ءِ پاکی المی اِنت۔ اے گمان ہمے واستہ دیما اتک کہ پوشاکانی پاک نہ کنگ ء چہ گُدانی ءُ پٹانی تہا بوٹاں جاہ کُت۔ بوٹاں چہ آجو بوہگ ءِ واستہ زال ءُ نوکراں مردینانی سرپٹ اِت انتءُ بوٹ کشت انت۔ بوٹانی گیش بوہگ ءِ یک سوبے اِیش ات کہ وہدے کہ مردم سفر ء رہادگ بوتگ انت گڑا پوشاک بدل نہ کتگ ءُ بے جان شودی ء ہپتگ ہپتگے گوازینتگ۔ چریشی ء بوٹاں گدانی ءُ پٹانی سرا اُرش کتگ ات۔ پمیشکہ ہمامردماں کہ آہاں جہاز ء پہ سفر کتگ ات گڑا آہاں گشگ بوت کہ آ ہمروچ وتی جان ء پاک ءُ پلگار بکن انت۔ پرچیکہ اِیشانی بوٹ اے دگہ مساپرانی بدن ءُ پوشاکاں جاگہ کن انت۔ اگن بازیں مساپراں پاکی ءِ سرا دلگوشی نہ داتگ بلے آہانی سرا اے الم بوتگ کہ وتی ریشاں بہ سائنت ءُ پاک ساپی الم ء بکن انت۔ پرچیکہ ایشیء ابید آپی جہاز سفر کنگ بے شرپی ءِ گپے لیکگ بوتگ۔(مبارک،2012، تاکدیم71,72)
	قرون وسطی ءِ گڈی اہدء چرچ ء جان شودگ ءِ ہلاپ ء وتی دپ داشت۔ پرچیکہ چرچ ءِ گشگ ء ابید مردمانی تہا جان شودگ ءِ عمل رواج گپتگ ات۔حاصیں صورت ء بھاپ ء گوں جان شودگ عیاشی یے زانگ بوتگ ۔ آ اہد ء اے دستور بوتگ کہ وہدے لوگء مہمانے اتکگ گڑا ساری ء ٹوہیں ٹب یے تہا آئی ء گرمیں آپ دئیگ بوتگ۔ اے گرمیں آپانی تہا وش بوئیں دار، جڑی بوٹی ءُ گلاءِ تاک ہوار کنگ بوتگ انت۔ بُرزی ٹک ءِ ہواری ء لس مہلوکءِ تہا ہم جان شودی ءِ حب ودی بوت۔ شہرءُ کوچگانی تہا لس مہلوک ءِ واستہ حمام جوڑ کنگ بوت۔ اودامردماں ہواری ء جان ششتگ۔ معدنی چمگ ہم پہ جان شودگ ء کارمرز بوت انت، پرچیکہ ایشانی بابت ء ہمے لیکہ ات کہ اے چمگ جان دُراہی ءِ واستہ وتی مٹ وت انت۔ اے حمام جان شودگء ابید راجمانی سرگرمیانی بن جاہ جوڑ بوت انت۔(مبارک ،2012،تاکدیم،72)
	یک اطالوی جہان گولے ء وتی چم دستیں احوال نبشتہ کتگ انت کہ مردمانی لوگ ء ذاتی حمام بوتگ انت،ایشانی تہا جنین ءُ مردین آدماں جان ششتگ۔ ہمے جان شودی ءِ حوض یک تنکیں جالی یے وسیلہء دو بہر ء کنگ بوتگ۔ بلے ہمے جالیانی نیام ء کھڑکی ماں اڑ کنگ بوتگ کہ یک دومی ء گوں راہوت ءُ حال احوال کنگ بہ بیت، ایشیءِ تہا وش نوشی ہم کنگ بوتگ، جنین ءُ مردیناں یک دومی ء گوں وش گپی کتگ ءُ دست ہم جتگ۔ حمام ء پہ سیل سواد ء آؤکیں مردمانی واستہ لہتے گیلری جوڑ کنگ بوتگ۔ گیلری ءِ نندوکیں مردماں آپ ء جان شودوکیں مردمانی ندارگ کتگ ءُ گپ شپ جتگ۔ ہرچ مردم ء حمام ءِ تہا آہگ ءِ اجازت است ات کہ بیا انت بہ نندانت ءُ گپ رپ بکن انت، جواء لیب بکن انت ءُ وتی غم ءُ اندوہاں کمتر بکن انت۔ جان شودی ءِ ساعتاں جنین آدم برہنگ بوتگ انت ءُ گیشتریں مردم آہانی برہنگیں بدن ءِ دیدار ء ساڑی بوتگ انت۔ حمام ءِ تہا پاسبان نہ بوتگ بلے کس ء بدتمیزی کنگ ءِ اجازت ہم نہ بوتگ ءُ نہ کہ کسے ء اے اجازت بوتگ کہ وتی جنسی شہوت ء پدر بکنت۔ گیشتریں مردماں آپ ءِ تہا ورگ وارتگ۔ ورگ ءِ واستہ ٹیبل کارمرز کنگ بوتگ، بازیں سیل کنوک ء جان شودوکانی ہمرائی ء ورگ وارتگ۔(مبارک، 2012،تاکدیم72,73)
	کسانووتی وت نوشت (سوانح حیات )ءِ نبشتہ کنت ’’آ ماسکوء یک حمامء پہ جان شودی ء شت گڑا آئی ء دیست کہ کساس چل ءُ پنچ مرد ءُ زالبول ہواری ء جان شودگء انت‘‘۔ جاپانی جنین ءُ مردیناں ہم ہواری ء جان ششتگ ءُ ایشی ء عیب نہ پہمتگ۔(جلالپوری2000،تاکدیم200)
	پاک ءُ پلگاری مسلمانانی ایمان ءِ بہرے جوڑ بوتگ ات۔ پمشکا اسلامی ملکانی تہا ترکی،ایران ،شام،عراق، مصر، تیونسءُ اندلس ء سدانی حسابء حمام بوتگ انت۔ اے حمامانی تہا مردماں ہپتگے یک برے لازم جان ششتگ۔ حمام یک پراہ ءُ شاہگانیں ماڑی یے ءِ دروشم ء بوتگ کہ آئی تہا رنگ رنگیں بان اڑ داتگنت۔ نیام ء گنبد بوتگ، ایشی ءِ تہا پوشاک بدلی کنگ ءُ نندنیاد ءِ جاہ جتا بوتگ انت۔ہرچ بان تہا گرم ءُ سردیں آپ ءِ آسراتی دئیگ بوتگ۔ فرش ءُ دیوار سنگ مرمر ء گوں اڑ کنگ بوتگ انت۔ ایران ءِ تہا دیوالاں سنگِ ابر جتگ ات۔ ایرانی مردم آ زمانگ ء چہ تچوکیں آپ ءِ شیدائی بوتگ انت۔گلستان ءِ سعدی ء چہ زانگ بیت کہ وش روح ءُ وش رنگیں بچک پہ خدمت ء ساڑی بوتگ انت۔ شیخ سعدی ء ہم وت یک وش رنگیں حمامی بچکے ءِ دیدار کنگ ء پادانی ء میلانی سفر کتگ ات۔ حمامءِ تہا آؤکیں مردمانی بدن زرد رنگ ءِ وشبوئیں گل ءِ ہاکاں گوں لتارگ بوتگ انت۔ اولی ء گرمیں آپاں گوں جان شودگ بوتگ ءُ دومی بہرء شیرگرمیں آپاں گوں ءُ گڈی ء وشیں آپ ء گوں جان شودگ بوتگ۔ وہدے کہ مردم چہ حمام ء دراتک وتا سُبک سُبک مارتگئے۔زالبولانی حمام جتا بوتگ انت۔ اُوداء مولد ءُ کنیزاں جان شودگ ء بانُکانی کمک کتگ ات ءُ حجرالحمام ( یکے سنگے کہ بدن ءِ چِلاں پہک کنت )چہ پاد ساپ کتگ ات۔(جلالپوری،2000،تاکدیم،200)۔


منی ہپت تلار ء رسگ ءِ قصہ

	مردم واہگے بہ داریت ‘ واہگ سرجم بہ بیت گڈا واہگ پشت نہ کپیت ءُ پہ دیمتر ء تجسّس ءُ ہوشامے وداریگ نہ بیت بلکیں ایوک ء یاتانی ماہکان مانیت بلے وہدیکہ مردم واہگے بہ داریت ءُ واہگ سرجم مہ بیت گڈا تکانسری ءُ نادلجمی ءِ ذگریں لوارانی باہوٹی پہ زور بہر ء کپیت۔
	 ہپت تلار ء رؤگ یک انچیں واہگے ات کہ پہ زانت بلے بے دلکش ء رُدان رُدان ء مزن بوتگ ات۔ چہ شال ءُ کراچی ء وتی نوکری ءِ پند ء رابُرّ اِت گڈا پسنی ء راہ دیگ بوتاں۔ دل ء باز تُکش اِت ءُ گِرّ بست بلے قدرت ءِ بازیں نیمون سازیاں من ء پہ اودا بزاں ہپت تلار ء سر بوہگ ء نئیثت۔ برے برے کہ موسم ساپ بوتگ ات ءُ ماگوں وتی چماّں اے بُرز بالادیں مِکیّں کوہ ءِ شان ء رادیست گڈا دست دگہ چیزے ء و نہ رستگ ات البت ماوتی بلڈ پریشر(Blood Pressure) ء را الّم گیش کتگ ات۔ پدا سرکاری ملازمت ءِ تاڑ ءُ تیلانک ءُ گِر ءُ ژپّاں من چوفٹ بالے ء برے ادا ءُ برے اودا کپاں بوتاں۔ سیاست ءِ ہر لئیبی یے کہ کرشی ء نشت آئی وتی دل ءِ مئیل ء مئے دل ء راچُنڈ چُنڈ ءُ گزل گزل کُت کہ آئی پُجل چو اُردو ءِ ہما سؤت ء’’کوئی یہاں گِرا، کوئی وہاں گِرا‘‘ بوت۔ ہپت تلار ءِ(Megnatic Field)ء چے دراتکاں گڈا بس یک ناسرجمیں وابے ءِ دروشم ء دماغ ءِ بازیں خانہاں آئی ساہگ سراتکگ ات ءُ من کہ ہر جاہ ء شتاں اے ساہگیں واہگ چومنی بالاد ءُ کُنٹ ءِ ساہگ ء زندگیں پیمے بے توار ء ہمراہ ات۔ گوں ہمے تُستگیں ھیال ء لہتیں سالاں پد منی سر پدا ہمے دمگاں کپت گڈا سُبک سُبک ء ہمے دمتوسیں ھیال پداتجاں بوت ءُ من برے چہ پسنی، برے چہ بدوک ،برے چہ کلمت ءُ برے چہ اورماڑہ ء اُرجگ ءُ رسگ ء لانک بست۔ بازیں شپانی مجلساں گوں بازیں سنگت ءُ دوستاں شؤر ءُ سلاھ بوت بلے آئی آسرچوہما چاچ ء بوت کہ ’’شپ ء پچ ئے، پچ ئے، سُہب ء ھچ نیست‘‘۔ شپانی دیواناں گلاسانی برے تنگہ ءُ برے نُگرہ دروشمی ء زبان دارگ نہ بوتگ ات گڈا بازیناں بازیں سلاھ دات، ءُ من’’ہؤ‘‘ ءُ’’ اِناّں‘‘ یے ہوریں درنگے ء درنگ اتاں۔ واہگ انگت سرجم ء بے زند نہ ات کہ یک ءُ دوسنگتانی مہر ءُ مہروانیاں ہمے راہ پچ کُت۔ آہاں بازیں ذمہ واری کہ وتی سرء زرت انت گڈا منی بارسک سک سُبک بوت۔ چریشی منی بالادژامبل اِت۔ من گوں جزمیں نیتّے ء وتی وس ء راکار بست ءُ پدا یک نزیکیّں روچے من وتی وابانی نقش ءُ نگاریں منزل ء پُجّتاں۔دل ءِ ہما لاگریں بژنی دور ء را تسلاھے رست کہ برے من ماں توپانی ئیں تہاریں شپاں مِرمِرانکیں روژنائی یے پیم ء پہازتگ ات کہ برے آئی من ء دلپروشیانی لنجمیں زر ء اوگاررتگ ات۔
	اے باز مزنیں ناشُکری یے بیت کہ من واجہ مستنصر حصین تارڑ ءِ کتاب ’’کے ٹو کہانی‘‘ ءِ منّت ء مہ گراں کہ آئی وانگ ء رند منی زِر د ءِ بے تاہیری ہمنکہ وداتنت کہ برے برے چوش گشے منی دماغ ء کُدینگ لگّتگ ات۔خاص پرے گپّ ء کہ منی میراث ءُ منی ویرانانی چے بیت؟ آیا منی ویراندانیں مڈیاّن درجنوکے بیت؟ یا اے راجدپتر ءِ دنز ءُ ھاک،گرد ءُ گبارانی تہا بیگواہ بنت! اے ھیال ء ہردیں کہ من ء تکا نسر کتگ ات منی جزم سوہان بوتگ ات، چیاکہ دنیا و امیت ءِ سراانت ءُ پہ منی چاگرد ء اُمیت و چوش گشے گیشتر بے سوبیانی آزگیں کاٹارے، بلے انگت ہم برے برے من چوروژناہیں روچ ء ہمے اُمیت ء راشہمینتگ، جڑکینتگ کہ دنیا ء را دیم ء جنزینگ ءِ توجیلاں سازیت۔ اے بوت منی ہپت تلار ء رسگ ءِ قصّہ۔
	یک وہدے من ھیال کتگ ات کہ کتاب ءِ نام ء اے کلاسیکل ٹُکّر ء چے ایرکناں’’سبز انت زامُر ءُ نمب انت مِسک‘‘۔
	بزاں زامُرمن کلمت کتگ ات ءُ مسک ہپت تلار۔ دل ءِ ہمیش ات کہ دوئیں جاہاں ہواری ء کتاب ء کاراں بلے برے برے مردم ءِ دل ءِ نہ بنت ءُ گوں من ہم انچو بوت۔ پدا یک وہدے من جیڑتگ ات کہ چہ راس ملانؔ ء سکندر آعظم ءِ پداں گراں باں تاں سُتکگیں کوہ ءِ آثارِ قدیمہ ء سرباں۔ شادی کؤر ءِ لمب ء وپتگیں مقدونی یونانی قبرستان ء پُجاّں بلے چوش ہم نہ بوت۔ آوہداں کتاب ءِ نام’’سکندرآعظم ءِ پداں گران ء‘‘ من بیچار کتگ ات ،بلے چوش ہم نہ بوت چیاکہ وہد ء وتی تب ناساز کُت،جاوراں ہمراہ داری نہ کُت۔ایوک ء ہپت تلار ءِ سفر بوت۔ زندگانی بوت وہد ءُ جاور وش ءُ ہدوک بوت انت گڈا شخصیتانی سرزمین کلمت ءِ سرا نبیسگ ءِ رہنیں زبان ء الّم ء موکاں۔











بیالہتیں کتاب چاریں

	’’نیرکس سکندر آعظم ءِ آپی لشکر ءِ سروک ات۔ ہندوستان ء مہیم ء پد آئی لشکر چہ مکران ءِ تیاب دپ ء گوست۔آرائین(Arian) ءِ گُشگ انت کہ مکران ء گوزگ ءِ وہداں یونان ءِ لشکر بازجنجال بوتگ چیاکہ اے تیاب گورویران ات۔ بازیں کتاب ءُ نسخہانی تہا کلمت ءِ نام دگر دگر نبشتہ انت چوکہ کالیبا(Calyba)،بالارا(Balara)ءُ کالیما(Kalima)،نیرکس ءِ آپی لشکر ء وتی ننگر کالیبا ء دؤر دات کہ مروچیگیں کلمت انت۔ادا یک میتگے ءِ پجّی ء یک مچکدگے ہست بوتگ۔فیلو سٹراٹوس(Philostratos)ء اے دمگ ء را بالارا ءِ نام داتگ کہ اودا مچّ ءُ وشبوہیں درچک رودینگ بوتگ ات۔ اے وش بوہیں درچک(Myrte)،		(Myrtus Communis) ئیگ اتنت کہ بلوچ آرامورت گشنت،ءُ گونڈیں چُکاّنی شونکاں جراثیم کش ءِ صورت ء کارگرگ بیت۔
	کالیبا یا کالیما ءِ تیاب ء یک گورے یک جزیرھے است کہ آرا کرنائن(Karnine) ءِ نام پِرات۔وہدیکہ بالاراءِ نزیک ءِ جزیرہ ءِ نام سلیرا(Selera) ات۔ بُن اصل ء ہمے جزیرہ کہ آرا دو دگہ دگہ ناماں نبشتہ کنگ بوتگ،یکیں جزیرہ انت کہ بلوچی ء ہپت تلار گُشگ بیت۔ ارائینؔ ماہی وارانی جزیرہ ءِ نام ء گیپت کہ آئی ء را نوسالا(Nosala) نبشتگ ئے۔ ہمے جزیرہ ء را آئی روچ ءِ جزیرہ ہم گُشتگ۔ ارائینؔ ءِ گُشگ ءِ ھساب ء کرنائن(Karnine) دمگ ءِ اندری یکیّں جاہ ات کہ اودا نیرکس ءِ آپی لشکر کہ آکلمت ء ننگرات ،پرآئی واستا ماہیگ ءُ گوشت زورگ بوت۔ اے دمگ ءِ بابت ء دگہ گُشگ بوتگ کہ اے دمگ ء مچکدگ باز انت۔ جزیرہ ہپت تلار یااستولا(Astola) چہ تیاب ء بیست میل زربار ء اِنت کہ آرا نوسالا‘ سلیراءُ روچ ءِ جزیرہ ءِ نام دیگ بوتگ۔
	ہپت تلار(Astola) ءِ نام پٹولیمے(Ptolemy)ءِ استالا (Asthala) ء چے زورگ بوتگ‘‘۔
(تاکدیم:120-119۔ ڈاکٹر حمید بلوچ ءِ کتاب۔ مکران: عہدِ قدیم سے عہدِ جدید تک)
	’’کوہن تریں تاریخ زانتانی تہایونان ءِ نامداریں تاریخ زانت ہیروڈوٹس ءِ رد ءُ بندداتگیں نقشہانی رد ء بلوچستان ءِ تیاب گوری دمگاں آئی چار جزیرہانی نشان داتگ بلے نوں آہانی نام ءُ نشان نہ گواہیت۔ اے وڑایونان ءِ جغرافیہ زانتاں اے جزیرہان ء کہ ہرنامے داتگ ات، وہد ءِ مُجاں آہان ء اندیم کتگ۔
	کرنل سرتھامس ہنگر فورڈ ہالڈچ ء کوہنیں مکران ءِ کہ ہما نقشہ جوڑ کتگ ات، آئی تہا کرابائن نام ءِ یک جزیرھے ءِ نشان دیگ بوتگ۔ اے وہداں آراہم دریائی موجاں بُڈّینتگ ءُ گار کتگ۔ بلوچستان ءِ ساحلی دمگاں ایوک ء یک جزیرھے گندگ بیت کہ ہمود ءِ مردم آرا ہپت تلار(سات چٹانیں)یا استولا گشنت کہ آراس جُڈّی ءُ راس سکنی ءِ نیام ء انت۔ نوں اے گُمان کنگ نہ بوہگی گپّے کہ آئی شاہگانی چنکا بیت۔ وہدے مایونانی ءُ ہندوؤانی استولا ءِ بابت ء گپ ءُ قصّہاں اشکناں تہ اے گمان کنگ پٹّ ءُ پول ءِ رہبندانی چپّ نہ بیت کہ اے جزیرہانی دراجی ءُ پراہی چنکس بوتگ۔
	استولا ءِ نقش ءِ گندگ ء چوش درابیت کہ وہدے ء اے تیاب ءِ بہرے بوتگ کہ آرا دریائی موجاں چہ زمین ء سستگ ءُ دریا ءِ بہرے جوڑکنگ۔ اے جزیرہ کہ آراچہ تاریخ ءِ مُجاں درکنگ بوتگ ءُ یک دروشمے دیگ بوتگ مکران ءِ تیاب ء شانزدہ میل دور انت۔ چہ پسنی ءِ تیاب ء اے جزیرہ بیست میل پسّنِد انت۔ جزیرہ ءِ طول وعرض (دراجی، پراہی) مشرق مغرب(روچ دراتک ،روچ برکت) ء یک مِیلے ءِ کساس ء انت۔ عرباں اشی ء رااستالو ءِ نام داتگ۔ ہندو ایشی ء را ستادیپ گشنت۔ یونان ءِ جغرافیہ زانتاں ایشی ء را نوسالاگُشتگ۔یونانیاں وتی ستک ءِ رِد ء اے جزیرہ ء را’’سورج دیوتا‘‘(روچ ھُدا) نریدس ءِ جہہ منندی نامینتگ۔ آہانی گُشگ انت کہ چہ ادا کجام ہم آپی گرابے یاآپی سواری یے گوزیت، دیوتاآئی سواریں مردمان ء ماہیگ جوڑ کنت ءُ زِر ء راہ دنت۔ وہدیکہ ہندوؤانی ھیال ایش انت کہ اے کالی ءِ بزاں بھوانی ءِ مندرات۔ آچدا ہرسُہب ء پہ ہنگلاج ء شتگ ءُ غسل ئے کتگ……
	مقدونیا ءِ سرلشکر کریٹوس ءِ بیان ءِ رد ء ادا سُھر ءُ تنگہ ءِ ھزینگ است ات کہ آہان ء درکنگ ءِ واستا بئیپاری ءُ تاجرباز باز اتکگ اتنت بلے ہچ اش کہ دست نہ کپتگ ات گڈا گوں باز دلپروشی ء شتگ اتنت۔ وہدیکہ فنیقیا ءِ مردماں تِلاہ ءِ جوپہ ء مردمان ء ہمے نیمگ ء راہ داتگ ات۔ سکندر آعظم ءِ امیر البحر یاآپی لشکر ءِ سروک ء مردم ہمدا راہ داتگ ات کہ آہمد ءِ ہندی ماہیگرانی دستاں جنئگ بوتگ انت۔
	بلوچ وتی ہمے جزیرہ ء راہپت تلار گشنت بزاں ہپت چٹان پدا ہم اے جزیرہ باز بِیمناک انت۔ جزیرہ ءِ توکی بہر یک دراجیں میدانے ءِ پیم ء انت بلے پترگ ءِ راہاں تلار چودیوال ء دار انت۔ اے تلاراں آراترسگی جوڑ کتگ۔ جزیرہ ءِ زرباری روچ دراتک ء یک ہیکلے ءِ دمب انت کہ نوں ایوک ء آئی پاوہ یابنیاد گندگ بنت۔ آئی تراشتگیں سِنگ چہ یک میٹرے ء دراج ترانت۔ ہمے ہیکل ءِ نزیک گوزاپرشتگیں بُتانی ٹکّر شِنگ شانگ ء کپتگ انت۔ کوہنیں آثار قدیمہ ءِ زانتکارانی گُشگ انت کہ اے یک زمانگے آپ ءِ مزنیں ہوٹگ یاتالابے بوتگ۔ ایشی جوڑ کنگ ءِ رہبند ءُ پیم کوہنیں ایران ءِ تخت گاہ پالپتر(پاٹنا) ءِ دروشم ء جنت۔ پداہم ایشی سرازانتکارانی پٹّ ءُ پول بوہگ لوٹیت۔ ماہیگیر اداپہ پشّک ءُ گورکیں ماہیگ ءِ شکار ء کاینت۔ اے جزیرہ ءِ سرایک بوٹگے باز گندگ بیت کہ آئی تہا ماروتی سراں درء کن انت۔ اے جزیرہ ءِ زربار ء یک غارے است کہ ماہیگیر آئی سرء وتی سِتک ءُ عقیدہ ءِ رِد ء علم ءُ بیرک منڈین انت۔آگشنت کہ ادا حضرت علیؓ ءِ دُلدُل ءِ سُرمبانی نشان انت۔ اگاں چے تاریخی صورت ء حضرت علیؓ اے دمگ ء کدی نیاتکگ‘‘۔
(پاکستان کا ثقافتی انسائیکلو پیڈیا:بلوچستان ۔تاکدیم6-5۔از عکسی مفتی:لوک ورثہ اسلام آباد)
An early history of India:Ref,Invasion by Alexander Mc.Crindle ءِ حوالہ ء واجہ ملک محمد سعید دہوار‘ وتی کتاب’’تاریخِ بلوچستان‘‘(بلوچی اکیڈمی کوئٹہ ء سال2007ء ء چاپ کتگ) ءِ تاکدیم201ء ایڈمرل نیرکس ءِ ہمے دمگ ء سفر ءِ داستان ء بیان کنان ء گُشیت کہ ’’اے سفر ءِ نیام ء بحری بیڑہ(سنگار) ہرجاہ ءُ ہربندنے ء کہ اوشتات آہانی تہا بھاگیسرہ(اورماڑہ)، کلمہ(کلمت)،چذری (پسنی بندر)، ڈومو(ڈومگ بندر)، بارنہ (گوادربندر) ءُ درمبوسہ (کوہِ دڑامب) ءُ کیہا نام گرگ کرز انت۔
	اے سنگار ہپت تلار ءِ نزیک ء ہم گوستگ ات کہ آئی ذکر نیرکس ء نوسالا ءِ نام ء کتگ۔ ایرانی ایشی ء رااستولا ءُ ہندو ایشی ء ستادیپ گُشنت۔بلوچاں ایشی ءِ نام ہپت تلار کتگ۔ اے جزیرہ ءِ بابت ء دگہ دگہ پیمیں گپ ءُ توہمات گُشگ بنت۔ یک روایتے ایش انت کہ ہر کسے اے جزیرہ ءِ تہا رؤت تہ آئی واترگ ءِ ہچ اُمیت نہ بیت، آپہ مدامی گار ءُ بیگواہ بیت۔ یونانی ہم ایشی سراگام ایرکنگ ء تُرس اتنت۔ نیرکس وت گوں لہتیں مردماں ایشی کُنڈ کُنڈ ء گشتگ ءُ پدا زندگ سلامت ء واترتگ ات۔ اے دُرسیں روایت بس قصہ اتنت کہ توہم پرستی ءِ سبب ء بوتگ انت‘‘۔
	بلوچستان یونیورسٹی ءِ شعبہ بلوچی ءِ سالی پٹ ءُ پولی تاکبند’’ھنکین‘‘ءِ دومی تاک کہ2010ء چاپ بوتگ‘ ءِ تاکدیم36ء واجہ واحد بزدار نبشتہ کنت کہ:
	’’کردے یونانی تاریخ نویساں ہپت تلار ء را استولاAstola گُشتگ وہدے پٹولیمی ء ایشراAsthala نوشتہ کتگ۔گُمان ہمیش انت کہ Asthala ءِ لبز بندر ءSepta Talar ات کہ بلوچ مہلوک ء ایشرا’ہپت تلار‘ یا(Hapt Talar) ءِ نام داتگ‘‘
	واجہ رحیم داد مولائی شیدائی ءِ کتاب’’سرزمینِ بلوچ‘‘ بلوچی اکیڈمی کوئٹہ ء سال 2013ء( دومی چاپ) ء چاپ کتگ۔ تاکدیم87-86 ء نبشتہ انت۔
	’’مکران ءِ تیاب گوراپسنی ءُ اورماڑہ ءِ نیام ء یک کسانیں جزیرھے کہ نام ئے ستادیپ انت کہ مردم ہنگلاج ءِ زیارت ء رؤنت۔ اے جزیرہ ءِ کو ہنی ءِ بابت ء ٹالمی(Ptolemy)ء آرااستھائی ءِ نام ء گیر آرتگءُ گُشتگ۔اسکندر مقدونی ءِ آپی سرلشکر نیرکوس(Near Chus) ایشی ء راکامینا (Kamina) ءِ نام ء دنت۔ بزاں ہریونانی رھ گوزے یا سئیل کارے ء کہ آچداں گوستگ آئی بلوچستان ءِ کوہنیں شہران ء وتی جغرافیہ ءُ وتی گندگ ءُ سئیل نامہانی وڑا نام داتگ‘‘۔
	واجہ مولائی شیدائی ءِ کتاب تاریخ ِ قلات ءِ تاکدیم54ء جزیرے ءِ سرھال ء آنبشتہ کنت کہ’’قلات ءِ ریاست ءِ ھدّ ءُ ھبیلانی تہا یک جزیرھے است۔ اگاں چے یونانی جغرافیہ زانتانی گپاّں چے پدّر بیت کہ کجام زمانگے ء اداتیاب ءِ کِرّ ء بازیں جزیرہ است اتنت کہ آمروچاں بیگواہ انت چوکہ اورماڑہ(باجیسرا یابھاگھیسرہ) ءِ کرء کرابائن(Karabine)یک جزیرھے است ات کہ نوں نیست انت۔ پسنی ءِ راس الجدّی ءُ راس سکنی ءِ نیام ء استولہ یا استالو ءِ نام ء یک جزیرھے ات کہ چہ آئی طبعی ساخت ء چوش درابیت کہ اے کجام ہم زمانگے ء اچھیتو پاغئی(Ichthyopagi) ءِ تیاب ءِ یک بہرے ات کہ وہدے دریاءِ آپ ءِ سبب ء زمین ءِ اے ٹکرّ جتابوتگ۔ عرب اے جزیرہ ء را استالو ءُ ہندو ستادیپ گُشنت۔
	اے جزیرہ مکران ءِ تیاب ء چے شانزدہ مِیل زربار ءِ نیمگ ء انت۔ پسنی ءِ بندن ء چے 26میل دور انت۔ ایشی دراجی سئے میل ءُ پراہی یک میلے بیت۔ ایرین ء ایشی ء رانوسالہ(Nosala) نبشتگ،اے جزیرہ ءِ بابت ء یونانی ءُ ہندوؤانی وشیّں وشیں روایت گُشگ بنت۔یونانیانی عقیدہ انت کہ روچ ءِ دیوی نریدس ہمے جزیرہ ء نشتگ کہ آانساناں ماہیگ جوڑ کنت ءُ ہمے دریا ء دؤر دنت۔ ہندوؤانی روایت انگت وشتر انت۔ آہانی عقیدہ انت کہ اے جزیرہ مہاکالی ءِ نندگ ءِ جاہ انت۔ آر،ھیوز،بُلر مکران ءِ گزیٹیئر ءِ تاکدیم276ء نبشتہ کنت کہ:
’’نارائن ءِ گوش ءِ مئیل ء چے دوراکشس پیدابوت انت یکے ءِ نام مد ءُ دومی ءِ نام کیتاب ات۔ آہاں برہماء را کُشگ ءِ جہد کُت پمیشکہ نارائن ء گوں زہر ء یوگ شکتی پیدا کُت ءُ آئی ء را کشان ء کُشت۔ ہندوؤانی عقیدہ ءِ ھساب ء اے دیوی ہرروچ چہ ہمداں پہ ہنگلاج ء غسل ءِ واستا رؤت۔ پمیشکہ ہندوؤاں اے جزیرہ ءِ نام ستادیپ بزاں روژنائی ءِ جزیرہ ایرکتگ۔ آہانی سِتک ءِ ھساب ء دُرسیں بھارت کھنڈ(ہندوستان) ء ہپت کوہ انت‘‘۔
	1۔سنگلادیپ ۱؂		2۔سوت دیپ
	3۔جمبودیپ		4۔سلمالی دیپ
	5۔کولاں دیپ		6۔چہاؤں دیپ
	7۔ستادیپ
_________________________________________________
... Dip is said to mean a mountain surrounded by water.۱؂
	کرتیوس(Cartius) ءِ گشگ انت کہ کوہنیں زمانگ ء چہ دور دور ء سوداگر کہ آہاں اے جزیرہ ءِ دولت ءِ بابت ء قصہ اشکتگ اتنت،اتکگ اتنت بلے آکدی ہم سوبین نہ بوت انت۔پمیشکہ فنیقیاءِ جہہ مننداں اوں دولت ءِ رسگ ءِ لالچ ء ادا وتی لشکر آؤرت انت۔ سکندر مقدونی ءِ سرلشکر امیر البحر نیرکوس ء اے دُرستیں روایت یات اتنت۔ آئی مصری ناھُداہانی ٹولی یے پجّی ء جزیرہ ء دؤر کُت۔ بلے درستیں ناھُدا میدیں جنگولانی (قذاق) دست ء کُشگ بوت انت۔ بلوچ اے جزیرہ ء راہپت تلار گُشنت۔
	اے جزیرہ ریاست قلات ءِ کوہن ءُ قدیمی ءِ شاہد انت کہ آئی ء رااسترابوپیمیں نامداریں تاریخ،زانتے ء گیر آرتگ۔ اے جزیرہ ءِ تیاب ء را ویب بنک(Webb-Bank)گُشگ بیت کہ آجہاز رانی ءِ ھاترا سک تُرسگی انت۔ دُرستیں جزیرہ یک تچکیں میدانے ءِ پیم ء انت کہ آئی چپ ءُ چاگرد ء کوہانی دِرچ چودیوال ء اوشتاتگ۔چہ ہمیشانی سبب ء جزیرہ ترسناک گندگ بیت۔
	اے جزیرہ ءِ زرباری رودراتک ء یک نمیرانیں ہیکلے ءِ دمب است انت کہ آئی سنگی ئیں ھِشت دو وال مزن انت۔ بازیں ھنداں سنگ ءِ جوڑ بوتگیں بُتانی ٹُکّر شنگ شانگ ء کپتگ انت۔ کوہن ءُ قدیمی آثارانی زانتکارانی گُشگ انت کہ اے ہیکل بن اصل ء آپ ءِ یک مزنیں تلاوگے بوتگ۔ ادا میدیں ماہیگ کُش کسانیں کساسے ء نِند انت ہم ءُ چہ ہمدا مید گورک ءِ شکار ء کن انت۔ اے تچکیں میدان ء شرّیں کاہ ءُ بوچ، تہلگ ءُ درمان ردیت کہ ایشانی تہا بازباز مار درکئیت۔ ہندو ءُ مسلمانانی واستا استولہ ءِ جزیرہ یک زیارت ءِ جاگاھے۔ ہندوزیارتی کاینت ءُ دیوی ءِ استان ءِ سرا ھیرات کن انت۔ اے جزیرہ ءِ گوریچانی روچ برکت ء یک غاریے ٹُلّ ءِ سرا میداں سُہریں علم منڈینتگ۔ آہانی عقیدہ ءِ رد ء کوہ ءِ ٹُلّ ءِ سرا حضرت علیؓ ءِ اسپ ءِ سُرمبانی نقش ایر انت۔ شکار ءِ موسم ء سرمید اے غار ء کاینت ءُ زیارت کن انت۔ زمستان ءِ گُڈ سراہمے ویرندانیں جزیرہ ء بے کساس ء آپی مُرگ کاینت ءُ ھیک دئینت کہ رندتِرا(بلے پیش ءِ زمانگء) مشکتی عرب ایشاں جم کن انت ءُ برانت۔ موسمی ھساب ء جزیرہ ءِ سرا مدام جمرّی بیت پمشکہ گوات ءِ تہا نمبی است۔ چہ جنوری تاں مارچ ءِ تیزیں گوات روچ برکتی ءُ روچ دراتکی گوریچانی ھساب ء کشیّت۔وہدے گوات ءِ زراب کم ترّیت گڈا جمرّمان شان انت ءُ گوات ء نمبی گیش بیت‘‘۔
	





















گزیٹیئر چے گُشیت؟

	ڈائریکٹوریٹ آف آرکائیوز بلوچستان کوئٹہ ءِ نیمگ ء بلوچستان ڈسٹرکٹ گزیٹیئر سیریز مکران ڈسٹرکٹ سہمی ایڈیشن کہ2004ء چاپ بوتگ، ءِ چارگ ہم اے بابت ء شرّبیت چیاکہ ہماگیشتریں حوالہ کہ چہ بازیں کتاباں دیم ء اتکگ انت آہانی گیشتریں ءُ بھیسہی بنزہ ہمے گزیٹیئر انت۔ چہ ایشی ء بازیں قوم ءُ مذہبانی ستک ءُ عقیدت ء ہم مردم سرپد بیت، گزیٹیئر ءِ تاکدیم 276 تا280 ء ہپت تلار ءِ بابت ء نبشتہ انت ءُ چوش انت۔
	’’ہپت تلار کہ عرب آرااستالوAstaloءُ مید‘استالؤAstalu ءُ ہندوستادیپ ئے گشنت یک جزیرھے ماں
25-6',25-,N;63-52,63-54' E;
	چہ تیاب ء 16میل ءُ چہ پسنی ء کساس26میل دورانت۔ ایشی دراجی چہ روچ دراتک روچ برکت ء کساس سئے میل ءُ پراہی کساس یک مِیلے بیت۔ ایشی ء راترشتیں تلاراں ہرگوراچاگرد کتگ ءُ ناسرجمیں پیمے اودا یک جتاہیں کوھے کہ روچ برکتی نیمگ ء انت ءُ چہ دریا ءِ سطح ء کساس260 فٹ برزانت کہ چہ آدگہ جزیرہ ء کلہے بُرزترانت۔اوشتانک ءُ تچکیں تلار چہ دریا ءِ آپ ء در انت۔ ابید چہ یک جاھے کہ گوریچانی نیمگ ء انت اودا زمین ءِ کسانیں ھاکی ٹُکّرے۔ ماں گوریچانی روچ برکت ء یک کسانیں زمینی ٹکرے کہ اودا آپ ءِ کسانیں صورتے ء دیم ء آیگ ءُ پُشت ء رؤگ( بیل ءُ آلاڑ) ء کسانیں بوجیگ جلّ انت۔ آجاہ کہ جلگّ ئیگ انت، ادا زیارت کنوک دار انت ءُ اے گوریچانی رودراتک ءِ نیمگ ء انت۔ اے چڑھائی یا بُزرگ کہ چومِکّامِکیّں کوہ ء انت۔ پیچدار ءُ مشکل انت ءُ برے برے کہ مزنیں ہؤرے بیت گوزگ نہ بیت وہدیکہ جہلگ ءُ برزگ ء سادبندگ بیت۔ جزیرہ ءِ دوئیں سراں تلاریں کوہانی سلسلہ ھلیّت ءُ زرباری دیم ء جتاجتائیں تلارچہ آپ ء سر درابنت۔پرشین گلف پائیلٹ گُشیت کہ جزیرہ چہ ہرگورا چہ سئے کیبل لنتھاں(Cables Length) بوجیگانی دزرس ء انت۔ ہپت کیبل چہ زرباری نیمگ ء یک کسانکیں جاھے/جزیرھے کہ چہ آپ ء 20 فٹ بُرز انت۔ آدریا ءِ تہا چویک بوجیگے ء درابیت ءُ ھندی ماہیگیرآرا گراب گُشنت(عکس ء بہ گند)اے کوہیں تلار مِکّا مِکّ انت ءُ ایشی ءِ ءُ جزیرہ ءِ نیام ء گوزگ ءُ ماہیگیری کنگ غیر محفوظ انت۔ گیشتریں زرباری نیمگ ء یک نامی ئیں درز یاکاٹے است کہ ہمود ءِ نندوک آراکڈّو(Khaddau) گشنت۔ گُشگ بیت کہ چہ ہمدا دیم پہ کراچی ءُ بصرہ ء بوجیگ رؤنت ءُ اے مزنیں پاگاسانی گوزگ ءُ جم بوہگ ءِ دلدوستیں جاھے کہ ادا پسنی ءِ مید مزن کساس ء ایشان ء شکار کن انت۔
	ماں جزیرہ ءِ سربرء زرباری روچ برکت ءِ نیمگ ء یک پچیں مندرے کہ چہ سِنگ ء جوڑ کنگ بوتگ۔ کساس دوگز اسکوائر ءِ سرء اِنت کہ ہمے سنگانی سرء چہ (Red oxide of lead)(سِندور) ءِ نقشینتگیں لہتیں نشان انت،(عکس ءِ تہا سواستیکا ءُ مرگ ءِ پانچ ءِ شکل ء درء بنت) ساری ء ہمے گمان کنگ بوتگ کہ اے چہ سِنگ ء بستگیں لوگے/بانے/جاھے گوں آپ ءِ تلاوگے ء بوتگ۔ ھندی ہندو گُشگ ءُ قصہانی رد ء عرباں اِدا اتکگ ءُ کسیپ گپتگ پدا آہانی روتینک ہمدا دؤرداتگ انت۔ ہمے بد تہذیبی ءِ سبب ء اے دوئیں پُراسراریں صورتے ء گار بوتگ انت۔ بلے مروچاں اے درگاہ ءِ واستا یک مدامی پاوا یا بنیادے ایرکنگ ءِ جہد بوہگ ء انت کہ آئی ھِشت چہ نہ دیستگیں مردمانی نیمگ ء دؤر دیگ بوتگ انت ءُ مرے وہداں اے کاردارگ بوتگ۔
	تیزبوہیں کاہ ءُ بوٹگ جزیرہ ءِ سراباز انت کہ آہانی تہا کسانیں مارکہ دمگ ءِ مردم آہاں گرّ گشنت، شتور گران ء در کاینت۔ مسقط ءِ عرب ادا Turtles(کسیپانی) گرگ ء باز بازاتکگ انت ءُ انچو پسنی ءِ ماہیگیر ہم پہ گواھتگ(Gwahtag) ءِ شکار ء ادا باز کاینت کہ ہمے جاہ ء بازبیت۔ اے جزیرہ ء رؤنت ءُ پہ وت ء دریائی مُرگانی ھیکاں جم کن انت کہ آبے کساسیں کچّے ء زمستان ءِ گڈ سراتلارانی تہا دست کپ انت۔ اے ھیکاں مردمے جہل ء گوں دامے ء دارانت ءُ مُچّ کن انت۔
	ہپت تلار ءِ بابت ء قصّہ‘ داستان ءُ پہمیانیں گپ ہروہد ء باز باز گُشگ بیت۔ چہ ارائین(Indikazi) ء ایشی ء رانوسالاءِ نام دیگ بوتگ کہ نیرکوس ءِ دریائی مردمانی بازیں وہمی ءُ ہوائی گپاّں ترسگی کتگ۔ ارائین ء قصہ چوش گُشتگ۔
	نیرکوس اچھیتوپاغئی ءِ دمگ ء گوست تہ آرا گُشگ بوت کہ اودا یک بے آپ ءُ بے ثمریں جزیرھے دریا ء است انت، کہ چہ برِآعظم ء سدے100سٹیڈیا(Stadia) دور بیت نوسالا گُشگ بیت ءُ روچ ءِ مناسبت ء پاک ءُ مقدس انت ءُ انگت انسان اودا سرنہ بوتگ ءُ اگاں یک مردمے بے پرواہی ء ءُ غیر مناسبیں وڑے دل بہ کنت ءُ تیاب ء ئے بہ رسیت، آدمان ء بیگواہ بیت ءُ پدا گندگ نہ بیت۔ آئی مصری دریا وردانی یک ٹولی یے راہ دات۔ آجزیرہ ء پترت انت ءُ چہ نگاہاں اندیم بوت انت ءُ آئی کماندار ء ھال دات،بوجیگ زوت گوں نترسی تیاب ء رستگ انت ءُ ناگت ء اشتاپی ء شتگ انت۔ خیر، رندتراآئی سی(30) چپّو ءِ یک بوجیگے/گُرابے جزیرہ ءِ بندن ءِ چاگرد ء راہ دات(آہان ء جہل ء ایرآیگ ءُ جلّگ ء مکن کُت) ءُ تیوگیں وہد ء آہاں وتی بوجیگ گردینت انت۔آئی بوجیگ ءِ ناھُدا ء راگوں نام ء توار کُت جُست کُت ءُ انچو دومی جانشوان ء ہم۔ بلے وہدے آپ ءِ سفر ء ہچ چی یے نہ بوتگ ات تہ آئی وت رؤگ ءِ واستا کڈّن کُت ءُ آہان ء آہانی لوٹ ءُ تب ءِ برخلاف زور پِر دات کہ تاں دُور ء آئی ہمراہ داری ء بہ کن انت۔ بلے وہدے آایر اتک انت تہ آہاں اے جزیرہ ء گوں ہمگرنچیں قصہ ءُ داستان دُرس ہوائی ءُ دروگ پیشداشت انت۔ انچو آئی مارا باوری دات کہ آئی دگہ قصہے گوں ہمیشی تعلق ء اُشکتگ کہ نرید سانی تہا یکے ء اے جاہ ء راپہ وتی جہہ منندی ء درچت ءُ آئی عادت ات کہ ہر مردمے کہ پہ زوریا پہ وئیلے ءِ صورت ء تیاب ء اتکگ ات گڈا آئی آہانی شکل ءُ دروشم بدلینت ءُ آہان ء ماہیگ جوڑ کُت ءُ دریاء راہ دات۔ انچو روچ چہ آئی ء زہر بوت ءُ حکم -03 دات کہ آچہ جزیرہ ء درئیت بلے آئی ء باز باز منت زاری کُت کہ آوتی فطری واہگ ءُ تماہ ءِ زراب ء آرایل بہ دنت۔ آئی نہ تہنا اے دزبندی منّ اِت بلکیں آئی چہ وتی سِھرءُ جادوگری ء آئی شکل بدلینت ءُ آرا ماہیگے کُتءُ رند ترا آئی وتی کوہنیں دروشم زرت ءُ پدا مردمے بوت ءُ پدا چہ ہمے مردماں کستر ترّان بوت ءُ پداآئی وت ء را اچھیتو پاغئی ءِ راج ء سرکُت ءُ آتاں سکندر ءِ زمانگ ء برجاہ ات۔ چوکہ منی گپ انت پہ من اے ھیرانی سک گران انت کہ نیرکوس ء وتی قدرتی زانت ءُ سرپدی ءُ مزنیں شیواری ء را کہ وت ء را گوں قصہ ء بہ لچیّن ایت، جنجالاں پِرّینت وہدیکہ آئی ء گوں باز ارزانی ء راست ء را درگیتکگ ات ءُ اے گپّ ءِ ھیال ئے نہ کُت کہ پہ آئی شرپ ء شرنہ انت ءُ آئی وت ء را عہدی ءُ کوہنیں پاکیں قصہ ءُ داستانانی تہا ہوار گیتک ءُ نہ پہم اِت کہ اے تضادے ہم نہ دار انت‘‘۔
	ہما نام کہ چہ ہندوؤانی نیمگ ء پریشی چہ قدیم ء بندگ بوتگ انت یکے ستادیپ انت۔ ھندی دمگی مردم اے نام ءِ بندات ءُ بندگ ء نہ منّ انت، بلے بازیں بازیں کسے ایشی ءِ منّوک انت کہ اے جزیرہ کالی دیوی ءِ جہہ منندی انت کہ آچہ ہشت دؤراں ہپت ء کہ ہمے وہداں روچ ءُ شپ بہرءُ بانگ بوتگ انت، ہمدانت۔ ایوک ء آسُہب ءِ سرا اے جاہ ء یل دنت ءُ پہ غسل ء ہنگلاج ء رؤت ۔ پربندیے یک کسانیں بہرے چوش گُشگ بیت۔
"Sat pahar sata dip men;
Athwin pahar hinglaj"
	دگر یک قصہے ایش انت کہ کالی دیوی چہ دُرسیں دیویاں شرپدارانت ءُ نشتگینے بوتگ،پمشکہ آرادیپ یاستّ بزاں راست ءِ روژنائی یا قندیل گشنت۔ یک گُڈّی صورت ءُ بیانے ء گُشگ بوتگ کہ ہندو جغرافیہ ءِ رد ء ہِند ء را ہپت دیپ ءُ نہہ کھنڈانی تہا بہرکنگ بوتگ۔ دیپانی نام چوش انت:
1۔سنگل دیپ(سیلون)Sangal Dip
2۔سویت دیپ	Swet Dip 
3۔جمبو دیپ	Jambu Dip
4۔سلمالی دیپ	Salmali Dip
5۔کولان دیپ	Kolan Dip
6۔چھاؤں دیپ	Chhoon Dip
7۔ستادیپ	Sata Dip
		کالی دیوی ءِ بابت ء قصہ ءُ داستان ھندی ھساب ء گُشگ بنت کہ راستی ءِ ست جُگ(Sat jug) یا عمر، چہ دنیا ءِ پیدا کنگ ء ساری، وہدے ہرچیز آپ ات اودا دوراکشس(Ra'khshas) کہ آہانی نام ماد(Mad) ءُ کیتاب(Ke'tab) اتنت کہ آچہ نارائن ءِ گوش ءِ مئیلاں پیدا بوتگ اتنت۔ راکشسانی واہگ ات کہ برہما ء بہ کُش انت۔ دنیا جوڑ کنوک ءُ برہماچہ راکشسانی نیمگ ء باز نگیگ کنگ ءُ زور پِردیگ بوت انت کہ گوں بھگوان یا نارائن ء جاہ ء یل بہ دئینت ءُ بہ رؤنت۔ برہما ءِ رکیّنگ ءِ واستا آئی یک دیوی یے کہ نام ئے یوگ شکتی(Yag shakti)(دُرسیں قدرت ءِ سرجمیں طاقت) جوڑ کُت۔ماں ٹریٹا جُگ(Tre'ta Jug) ء دوئیں راکشس دوبرات شمب(Shumb) ءُ نشمب(Nashumb)دیم ء اتک انت۔ آہاں اندرا ءِ بادشاہت پہ زور ءُ ناحق بُرت ءُ وت ء را وشبوءُ وردءِ ھساب ء پہ دیوا(Deva's) بُرت۔ ہمے پیم ء برہما، شیوءُ بشن ءُ دگہ بازیں کستریں ھُداہاں کالی دیوی جوڑ کت کہ آجنگ ءُ تباھی ءِ دیوی انت۔ آاے راکشسیں براتانی جاہ پہ جاہ رند ء کپت ءُ شکارئے کُت انت ءُ آہان ء ہمے ستادیپ ءِ ہند ء کُشت -03 ءُ رند تراآئی ہمدا وتی ٹھکانہ ءُ جہہ منندی جوڑ کُت۔
	عرب کہ ہمانام ء گشنت آانت استالوAsta'lo ءُ اے ستادیپ یا ستاڈیوSata De'yo ءِ عربی دروشم انت۔ بلوچ اے جزیرہ ء راہپت تلار گشنت بلے اے لبز ءِ ماخذ ءُ بنزہ ءِ بابت ء نہ گشنت۔ کرنل اولڈچ ءِ ھیال ء اے بوت کنت کہ بلوچاں ستادیپ ہندسہ زرتگ ءُ آراگوں ہندوؤانی ہمے داستان ء ہمگرنچ کتگ کہ اے زندگیں حقیقتے۔ہپت ءِ ماناماں بلوچی ءSeven یاسات ءُ تلار ءِ بزانت یک شیتہیں شتکیںSlab یا Strataانت کہ آہمے حوالہ ء دئینت۔
	ہندو اے جاگہہ ءِ بازباز بے کساس ادب ءُ عزت ء کن انت ءُ زیارتی چہ بازیں جاہاں کم کم ء بلے ودّگی ھسابے ء کاینت پہ زیارت ء۔داستان پربندی صورت ء گُشگ بنت۔ نزیک گور ءِ مردم کہ اودا بوجیگ ء دارانت، اُشکننت ئے کہ استالیں شپانی ماں کوہاں گردش ءِ وہداں گوں دیویاں تعلقداریں شرّیں مثال ءُ درور انت۔ قربانی ءِ واستا پس جزیرہ ء آرگ بنت ءُ اے گُشگ بیت کہ ایوک ء ہما پس ء دیوی قبول کنت کہ آراآہانی قدیمی درگاہ ء قربان کنگ بیت۔ اودا درگاہ ء تہنا ھون ء ریچ انت ءُ پس ءِ جون ء را دریاء دؤر دئینت۔
	پسنی ءِ مید جزیرہ ءِ بازیں جاگہاں پاک ءُ مقدس زان انت ءُ یک سستگیں تلارے کہ گوریچانی روچ برکت ء کُنڈے ء انت، آئی بابت ء گُشگ بیت کہ ادا حضرت علی ؓ ءِ دُلدُل ءِ پد انت۔ تیاب ء گوں ہمے تلار ء ہوار اودا یک ھدّے گیشینگ بوتگ کہ آرا بازیں سُہریں علم ءُ بیرک پِر انت، واجہ ھِدر(پُشتی ولی ءُ پیرے) ءِ نام ء انت،ادا میدوتی دستور ءِ رد ء کاینت ءُ وتی ہر ماہیگیری ءِ موسم ء شگون دئینت، منّت منّ انت ءُ ھیرات ءُ قربانی کن انت‘‘۔














بلوچ ہندوتعلقداری ءُ 
اے دمگ ءُ ہندوبدھ اثرات

	گوستگیں تاکدیماں ہپت تلار ءُ آئی سرا ہندوؤانی ستک ءِ بابت ء کمّے گپ بوت۔ چونا ء یک وہدے اے تیوگیں دمگ انچیں اثراتانی زد ء بوتگ ءُ اے سرھال انچو شاہگان انت کہ پریشی بازیں ھید شلنچی پکار بیت۔بلوچستان: قدیم وجدید تاریخ کی روشنی میں ہما کتاب انت کہ واجہ میر گل خان نصیرؔ ء نویستگ۔ اے کتاب نساء ٹریڈرز کوئٹہ ء سال1982 ء چاپ کتگ۔ ایشی تاکدیم50-49 ء نبشتہ انت۔
	’’ہندو سے طائفاہانی تہا بہر انت۔ اولی طائفہ ہما ہندوؤانی انت کہ آافغانستان ءُ بلوچستان ءِ قدیمی جہہ منندانی نسل انت ءُ ماں بلوچستان ء آتلدار گُشگ بنت۔ اے ہندو نہ ایوک ء پٹھانانی تہا پٹھان ءُ بلوچانی تہا بلوچ بئے کنگ بنت بلکیں ہما تمنانی تہا آنندوک انت ءُ بئیپارکن انت آہان ء ہماتمن ءِ بہرے ہم زانگ بوتگ ات ءُ ہما تمن ء ہم وت ء را آئی ءِ پہاز کاریءِ مانزمان زانتگ ات۔
	انچو اے ہندوؤاں ہم وتی ہما تمن ءِ ہمرائی ء پوڑی(تاوان)داتگ ات ءُ دز کمک بوتگ ات چوکہ یک قبائلی یے کنت۔ اے بابت ء یک پدّرائیں درورے قلات ءِ سرا انگریزانی اُرش ئیگ انت۔ وہدیکہ دیوان بچّل‘ کھیم چند ءُ دگہ بازیں نامداریں ہندوخان قلات میر محراب خان ءِ پجّی ء چو سرمچاریں دلاور ء شہید بوت انت۔
	 دومی طائفہ ہما ہندوؤانی انت کہ آکچھی‘ نصیرآباد‘ جیکب آباد ءُ لسبیلہ ء نشتگ انت۔ اے کچھی وال گُشگ بنت۔ اے ہم بلوچستان ءِ کوہنیں جہہ منند انت ءُ جدگال یا جاموٹ تمن ء بئے کنگ بنت۔ اے ہندو تلدار ءُ کچھی وال بلوچستان ءِ بازیں ضلعاں آباد انتءُ ایشانی کساس پنجاہ ہزار ءِ کچّ ء بیت۔ بلوچی‘ براہوئیءُ جدگالی ء گپ کن انت۔ تلدارانی وتی خاصیں زبانے ہم است کہ چہ چپّ ء دیم پہ راست ء نبشتہ کنگ بیت کہ چہ آئی ء آوتی کاروبار ء نویس انت۔بلوچستان ءِ بازیں دانشور ءُ زانتکارانی ھیال انت کہ اے قدیمیں سیوائی رسم الخط انت کہ آئی تہا براہوئی زبان ہم نبشتہ کنگ بوتگ ات۔
	ءُ سہمی طائفہ ہما ہندوؤانی ات کہ آگوں انگریز فاتحاں چہ پنجاب ء اتکگ اتنت کہ آہانی تہا سکھ ہم ہوار اتنت۔ اے بلوچستان ءِ جہہ منند نہ اتنت۔ پمشکہ ہِند ءِ بہر ءُ بانگ ء پد نہ نشت انت ۔ ماں بلوچستان ء وتی نندگ ءِ وہداں اے چہ بلوچستان ءِ ہندوؤاں جتا اتنت‘‘۔
	ہندوؤاں گوں بلوچ تعلقداری ءُ بلوچانی ایدگے قوم ءُ مذہباں تعلقداری ءِ بابت ء ماں تاریخِ بلوچستان ءِ تاکدیم26-25 ء لالہ ہتورام نبشتہ کنت:
	’’ہرایک مذہب والے کے ساتھ صلح ِ کُل کی پالیسی پر چلنے کارہا ہے،چنانچہ بہت حصہ بلوچوں کا اب تک علاقہ ایران میں سکونت رکھتا ہے، باوجود یکہ شاہ ایران شیعہ ہے، بلوچ لوگ کبھی اس کے برخلاف نہیں ہوئے نہ مذہبی کدورت رکھتے ہیں، جب سے وہ لوگ اس ملک بلوچستان پر قابض ہوئے ہندواکثر ان کے ماتحت ورعیت ہوئے مگر باوجود یکہ ہندو ملک بلوچستان میں کمزور حالت میں تھے، بلوچوں نے کبھی ان کے مذہب میں دست اندازی نہیں کی اور نہ اُن کے ساتھ کچھ تعصب کیا بلکہ اب تک جو ہندو لوگ علاقہ کلات یا کوہستان ِ مری بگٹی وجہلاوان سراوان میں براہوئی رہتے ہیں، اپنی رسومات کھلے طور پر کرتے ہیں۔بلوچ لوگ ان کی مذہبی رسومات میں ہرگز دست اندازی نہیں کرتے نہ اُن کے ساتھ کسی طرح تعصب کرتے ہیں‘‘۔
	پمشکہ نہ تہنا ادا ہندوؤانی زیارت است انت بلکیں آاے گلزمین ءِ بہرے ہم وت ء لیک انت۔ آہانی ساہ ءُ ارواہ گوں اے دمگ ء بندوک انت۔
	بلوچستان ءِ شہ کؤر یا مزنیں کؤراں یکے ہنگول انت کہ اے وت چہ ہنگلاج ء دراتکگ۔ ہنگلاج ہندوؤانی پاکیں کوھے کہ آئی سرابدھ مت ءُ ہندومت ءِ نشان دست کپ انت۔ ہمودا کہ ہنگول کؤردریاء ایررچیت یک قدیمی مندریے نشان است انت۔ اے مندر ء بازیں ناماں یات کن انت کسے آرا پاربتی گُشیت، کسے کالی ماتا ءُ کسے نانی۔ اے مندر بدھ مت ءِ سٹّ ءُ دؤراں ساری تر جوڑ کنگ بوتگ ات۔ شاہ عبداللطیف بھٹائی ءِ کلام ء ایشی ء رانانی ءِ نام ء گیر آرگ بوتگ۔ چریشاں ابید ہندوؤانی یک دوہایے ء ہنگلاج ء ابید بلوچستان ءِ بازیں ہندانی نام گرگ بوتگ،
سات وسیں ستادیپ۱؂ میں
آٹھواں دے ہنگلاج۲؂
کالی وسے کلات۳؂ میں
مہادیومستونگ۴؂
بھڈڑا جوگی شال۵؂ میں
کہے بلونت فقیر۶؂
(حوالہ: بلوچستان قدیم وجدید تاریخ کی روشنی میں۔ میر گل خان نصیرؔ۔تاکدیم77)
انچو ہمے کتاب کہ ایشی بُرز ء حوالہ دیگ بوتگ،ہمیشی تاکدیم231 ء گُشگ بوتگ کہ کتاب’کوچ وبلوچ‘ ء اے واقعہ درج انت۔

__________________________________________________
۱؂۔ہپت تلار۔۲؂۔ہنگول۔۳؂۔قلات۔۴؂۔مستونگ۔۵؂۔کوئٹہ۔۶؂۔دوہا گشوک ءِ نام انت۔
	’’تاریخ ء چے اے شاہدی رسیت کہ اسلام ءِ منّگ ء سربلوچ مش دارا نامیں یک دیوتایے لوٹوک ءُ واہگدار اتنت ءُ آرا زوراک گُشت انت۔پٹّ ءُ پول کارانی گُشگ ء اے مش دارا یازوراک ہما دیوتا انت کہ ماں ہندو مت ء شیواگشگ بیت کہ آنمرود ءُ گلمگش ءِ نام ء گوں ہمگرنچ انت۔
	مسلمان فاتحانی تاں بلوچستان ء آیگ ء ماں کلات ء زوراک ءِ عبادت جاہ است بوتگ۔ وہدے عبدالرحمن بن سمرہ ء کلات ءِ سرا اُرش کُت ءُ آرافتح کت تہ کلات ء آئی یک مندرے دیست کہ کوھے ءِ ٹُلّ ءِ سراات ءُ زوراک ءِ مندر ءِ نام اِش داتگ ات۔
	عبدالرحمن بن سمرہ وہدے زوراک ءِ مندر ء پتریت تہ آئی چم یک تلاہ ءِ بُتے ء اڑنت کہ آئی چم یاقوت ئیگ اتنت۔ آئی بُت ءِ دوئیں دست گُڈّ اتنت ءُ چماّن ء درکُت ءُ مُنجار ءِ دست ء دات انت۔
	اے ہندو تہذیب ءِ باریگ ات کہ بلوچستان ءُ افغانستان ءِ دُور دراجیں دمگاں شنگ بوتگ ات۔ بلے وہدے ہندوستان ء بودھ مت ء نام درآرت تہ بودھ مت وش وش ء بلوچستان ءُ افغانستان ء شنگ بوت۔ بلوچستان ء جاگہ جاگہ ء آہانی نشان دست کپ انت ءُ بلوچانی ہماطائفہ کہ شے گُشگ بیت گوں ہمے بودھ بھکشواں ہمگرنچ انت‘‘۔
	 واجہ ملک محمد سعید دہوار تاریخِ بلوچستان ءِ تاکدیم 210ء ماں ہند ء موریا خاندان ءِ ذکر ء کنان ء گڈسر ء نبشتہ کنت کہ ماں لسبیلہ ء ہنگلاج ءِ جاہ ء مہادیو ءِ استھان، مستونگ ء شیوجی ءِ مندر ءُ ماں مکران ء ستادیپ ءِ استھان ہمازمانگ ء تعلقدار انت۔
	 ہمے پیم ء رائے بہادر لالہ ہتو رام ءِ تاریخ ِ بلوچستان ءِ تاکدیم 15 ء (بلوچی اکیڈمی کوئٹہ: چاپ1973ء) نبشتہ انت کہ:
	’’جولوگ علم ِ تواریخ سے واقف ہیں وہ انکار نہیں کرینگے کہ زمانہ ِ قدیم میں یہ ملک بلوچستان بلکہ افغانستان زیرِ قبضہ ہندوراجوں کے تھا۔ چنانچہ مہابھارت میں جو ایک قدیم تواریخ ہندولوگوں کی ہے صاف پایاجاتا ہے کہ راجہ سسپال پچھم دیس کا یعنی مغربی حصہ ہندوستان کا چند بار کرشن مہاراج سے آکر لڑائی کرتارہا اوجب فیما بین پانڈوکیرو جس کو پانچ ہزار برس سے بھی اوپر عرصہ گزرا ہے ،بڑی بھاری جنگ ہوئی تھی۔ اس وقت شکنی نام راجہ قندھار کا، جو راجہ وتھراسٹرکیرو کا خسرپورہ تھا، دیوگندھاری تھا۔ قندھار کا نام ہندوکتابوں میں گندھار لکھا ہوا ہے جس کے معنی خوشبودار کے ہیں۔ ایرانی لوگ بھی اب تک قندھار کو گندھار استعمال کرتے ہیں۔ سیوا نام ایک مشہورراجہ اس ملک کا ہوا ہے۔شہر سیوی بھی اس نے آباد کیا تھا، اس واسطے اس کے نام پر سیوی مشہور ہوئی، جو اب تک وہی پرانا نام مشہور چلا آتا ہے۔ اس ملک کا نام بلوچستان اس وقت سے مشہور ہوا جب سے بلوچ لوگ آکر اس میں آباد ہوئے۔ اس سے پہلی پرانی کتابوں میں سیوستان مشہور تھا۔ قلات میں اب تک ایک فرقہ موجود ہے جو سیوازئی کہلاتا ہے۔ اسی سیوا کے خاندان سے ہے، پہلے یہ لوگ ہندو تھے ، مگر اب مسلمان ہیں اور تین زیارت گاہیں ہندوؤں کی قدیم سے اس ملک میں چلی آتی ہیں۔ مثلاً : کلات میں کالی دیوی۱؂ مستونگ ۲؂میں مہادیو۔شال۳؂ میں سمادھ جوگی پانی ناتھ اور اُن کی بابت ہندی میں ایک شعر بنا ہوا ہے: ؂
	’’کالی وسے کلاتؔ میں
		 مہادیو مستونگؔ
	 	 بڈھڑا جوگی شالؔ میں
			 پانی ناتھ بلونت‘‘
__________________________________________________
۱؂۔یہ مکان عین میری یعنی محل ِ خان کے نیچے ہے۔
۲؂۔اس موقع پر ایک درخت ہے جو اس کا ثانی اس ملک میں نہیں ہے۔
۳؂۔یہ مکان اندر قلعہ شال کے ہے اور اب تک ہندو لوگ اس کی زیارت کو جایا کرتے ہیں۔
	معلوم ہوتا ہے کہ پہلے قلات کو سیوازئی ہندولوگوں کے ہاتھ سے اقوامِ مغل نے لے لیا۔ بیشک کتبِ قدیم سے بھی ایسا ظاہر ہوتا ہے‘‘۔
 ہمے کتاب کہ ایشی حوالہ بُرز تر ء دیگ بوتگ ایشی تاکدیم 62ء چوش نبشتہ انت۔
’’اس علاقے میں اندرونِ کوہستان متصل علاقہ سہران ایک موقع پر چشمہ پانی کا ہے۔ اس کو ہندولوگوں نے بنامِ نہاد ہری سر ایک تیرتھ بنایا ہوا ہے جیسا کہ پنجاب اور ہندوستان کے ہندولوگ گنگاجی پرجاکر اشنان کرتے ہیں،اسے اس ملک کے ہندو لوگ بروز بساکھی اسی موقعہ پر جاکر اشنان کرتے ہیں اور متبرک سمجھتے ہیں‘‘۔
	میر محمد حسن رئیسانی نامداریں مردمے ءُ خان ءِ دربار ءِ مردم بوتگ۔ میر محراب خان ءِ شہیدی ءِ درگت ء آئی یک پربندے گُشتگ کہ بازیں جاگہاں چاپ بوتگ۔ ہمے پربند ءِ تہا آہما ہندوؤانی یک یک ء نام ء گیپت کہ گوں خان ء پجّی ء ہون اِش ریچائینتگ چوکہ دیوان بچّہ رام، دیوان کھیم چند، گرداس ءُ آسرداس،آایشان ء شرّیں پیمے یات کنت کہ آہاں پہ وتی گلزمین ء گوں انگریزاں جنگ دات ءُ گوں نترسی وتی ساہ باہینت۔
	اے دُرسیں گپ وتی جاہ ء، ہندو یا بدھ اثراتانی اے دمگ ء آیگ چہ سکندر مقدونی ءِ مرک ء پدبندات بیت۔ اے دمگ ہم آئی گپتگیں جاگہاں گون بیت۔ سکندر ءِ مرک ء رند یونانیانی مزنین سلطنت آڈؤل ء دارگ نہ بوت ءُ پُرشت ءُ پروش بوت۔ ہما لیڈر شپ ءُ مرکزیت کہ گوں سکندر ء ہمگرنچ ات نہ منت۔ اے مزنیں سلطنت آئی لشکرانی سروکانی نیام ء بہر ءُ بانگ بوت انت۔ بلوچستان کہ ہمابہر ءِ تہا ات آسلیوکس نکوٹار ءِ ونڈ ء کپتگ ات۔ اے سرلشکر وت ماں وت ء نگیگیں ءُ ھرابیں وڑے دست ءُ جیگ بوت انت ءُ ہریکے دومی ءِ دژمنی ء ہمنکہ دیم ء شت انت کہ سکندر ء گوں ہمراہ بوہگ ءُ ملک گیری ءِ ھیال چہ آہانی دماغ ء دراتک ءُ آہاں بس وتی ہمے ہموطنیں دژمن ءِ پروش دیگ ء رامستریں ھیال ءُ لیکہ زانت ءُ پریشی واستا آہر قیمت ءِ دیگ ء ہم تیار اتنت۔ وت ماں وتی جنگ ءُ چوپ ء آہانی زور ءُ توان کم گشت۔ سیلیوکس ء گوں آئٹی گونس ء جنگ دات تہ آئی موریاخاندان ءِ چندر گپت ء چے کمک لوٹ اِت۔ ہمے سبب ء آرچوسیاءُ گدروشیا ءِ دمگ آئی موریا خاندان ء رادات انت۔
(حوالہ:انٹر کورس بٹوین انڈیا اینڈ وسٹ: از رانسن۔ باب موریا حکومت صفحہ نمبر38)
	اے پیم ء اے تیوگیں دمگ موریا خاندان ءِ دست ء اتک ءُ آئی خاندان ءِ سہمی راجا اشوکا ءِ سلطنت سک مزن بوت کہ آئی تہا پراہ ءُ شاہگانیں بلوچستان ہم گون ات۔اشوکا ء وتی مذہب ء رادیمرئی دیگ ءِ واستا چہ کتباہاں کار گپت۔ اے پیم ء بدھ مذہب شنگ بوت۔ ہمے موریاراجاہانی زمانگ ء ہندوستان ءِ باپار ء باز دیمرئی کُت۔ چندرگپت ء سلیوکس نکوٹار ءِ سرارند ء بِیٹر آؤرت کہ آوہداں آئی لشکر ءِ کساس چار لکھ ات کہ آئی تہا بلوچستان ءِ جہہ مننداں ابید بلوچ ہم ھوار اتنت۔
(حوالہ: سرزمینِ بلوچ، ازمولائی شیدائی تاکدیم۔132-131)
An early history of India-Smith ءِ حوالہ ء واجہ ملک سعید دہوار تاریخِ بلوچستان ءِ تاکدیم207 ء نبشتہ کنت کہ مہاراجا چندر گپتابندوسار ءُ آئی بچ اشوکاجتائیں بالادانی واہند بوتگ انت۔ ایشانی باریگ ء ماں ہندوستان ء نیشنلزم وتی پورانی سراات۔ چرے وہداں سرہندوستان ءِ سلطنت کدی اینکہ پراہ ءُ شاہگان نہ بوتگ۔
	اے خاندان ءِ سرچندرگپت موریا پرے ھاتراوش بخت ات کہ آراچہ بندات ء انچیں لائق ءُ زانتکاریں عالم ءُ سلاھ کاررستگ ات چوکہ چانکیہ، کوٹلہ، وشنوبھگت ءُ دگہ بازیں کہ ہرکس ء آہانی بابت ء اشکتگ۔ ہمے برہمن عالم ءِ نبشتانک ارتھ شاستر ء چے ہمے درابیت کہ آسیاسی ءُ انتظامی کارانی سرپد ءُ زانتکاریں فلاسفر ے بوتگ۔
	میگستھینز،سلیوکس نکوٹار ءِ سفیر ءِ جہت ء چندر گپت موریا ءِ دربار ء اتکگ ات۔ آئی ء آئی ءِ دربار ءِ باز ستاکرتگ ات ءُ آئی ماڑی ء راعجوبہِ وزگار گُشتگ ات۔ آنویس ایت کہ شاہی ماڑی ءِ بلند ءُ بُرزیں دیوال ءُ بان،باگیچہ،آپشان( فوارہ)تلاوگانی تہا رنگ رنگیں ماہیگ، مزنیں سبزگ ،وڑ وڑیں پُلّ ءُ درچک، آہانی تہا گردوکیں سئید ءُ آسک، ناچ کنوکیں مور ءُ دومی جاندار ءُ مُرگانی گندگ ء ایرانی فردوس ءِ گمان بیت۔ راست ایش انت کہ چندر گپت موریا ءُ آئی پُشت پد تعمیر ءِ کارکنوکیں اُستا، عالم، حکیم ءُ زانتکاریں بان بندانی قدردان اتنت۔ اشوکاءِ دؤر ء ہمنکہ تعمیرات کہ بوتگ آہانی تہا ازمکاری وتی کمال ء انت۔چوش درا بیت کہ چہ سکندر ء پروش ورگ ء پد ایران ءِ فنکار،بان بند، زانتکارءُ سرپدیں مردمانی یک مزنیں بہرے ء وت ء را موریا خاندان ءِ دربار ء سرکتگ ات۔ ہما زمانگ ءِ سکّہ ءِ رواج ہم ایرانی بہر ءِ تہاات کہ ماں ہندوستان ء اے رواج گپتا خاندان ءِ باریگ ء دیم ء اتک۔
	واجہ ملک سعید ءِ تاریخِ بلوچستان ءِ تاکدیم249 ء نویس اتگ کہ:
	’’بہرام گور پنچمی ءِ بیرانی ء پد سندھ ءِ راجپوتیں حاکم سیہرس( مستریں) ء اول سرء ارمن بیلہ ءُ پدا مکران ءِ سرااُرش کُت ءُ بلوچستان ءِ نیامی ءُ زرباری دمگ وتی دست ء کت انت۔ ایشی تہا کچھی ءُ سبی ءِ دمگ ہم گون اتنت،کہ بودھیہ گُشگ بوتگ اتنت۔ اے رندی نام گپتگیں دمگ ءِ جٹّ ءُ جہہ منند بدھ مت ءِ منّوک اتنت ءُ ہمے مذہب سندھ ءِ شاہی خاندان ئیگ ات ہم۔
	واجہ ملک محمد سعید دہوار ءِ رد ء سیہرس ء رند راجہ ساہسی ءُ چہ آئی ء پدرائے سیہرس(دومی) حاکم بوت ءُ انگت چہ آئی ء پد رائے ساہسی ء حاکمی دست ء کُت۔ پدا رائے ساہسی ءِ دربار ء چاچ بن سلاج پتریت ءُ کمّے پندل سازیاں پد رائے ساہسی ءِ مرک ء گوں چہ وزیری ء راجہ جوڑ بیت۔ ایران ءِ نظام پدگردی ءِ زد ء بیت بلے کمّے ساری تِرا وہدے ہِند ءِ حاکم ء وتی جنک بہرام گور ء رادات گڈاراجہ ء سندھ ءُ مکران پہ جہیزءِ ھساب ء ہم بکشات انت گوں۔بہرام گور ء 404 ء تاں 421ء ء ایران ء حاکمی کُت۔ کرمان ءُ مکران ءِ نیام ءِ سرحد راجہ چچ ء گیشینت کہ آئی ہماجاہ ء بلاہیں مچکدگے آباد کُت۔
	اے پرشت ءُ پروش،ءُ گِر ءُ کش دمگ ء ہرجاہ اتنت ءُ نوکیں کسان کسانیں طاقت سرچست کنان اتنت۔ بازیں زور کم ترّتگ اتنت ءُ بازیں زور ہلاس بوتگ اتنت۔ بلے اے اثرات کہ حضرت عیسیٰ ؑ ء سرا ے دمگ ء اتکگ اتنت چرآئی رند ہم برجاہ منت انت۔ بازیں راجانی باریگ اتک، آہانی دؤر ء جت ءُ شت انت۔ اے دمگ، اے کوہ، اے زِر، اے میدان،اے ریک، اے لدپہ شاہدی ء انگت ہمدانت۔ ہپت تلار ء انچو سواستیکا(ایشی سرارند تراگپ کنئیں) ءِ نشان ءِ دست کپگ، انچوماں جہلاوان ء پندران ءُ ماں سونمیانی ء دگہ نشان ءُ نبشت دست کپیت‘ حیرانی گپےّ نہ انت۔
	اے سرھال سک مزن انت ءُ من باز گونڈ گرگ ءِ جہد کتگ بلے ہمے سرھال ء دگہ کمےّ دلچسپ تریں نیمگے برئیں۔بزاں ہندوبلوچیں شاعر ءِ نیمگ ء…… کہ آسدّن گؤر ءِ نام گیر آرگ بیت۔








ہندو بلوچیں شاعر
سدّن گؤر

	واجہ میر گل خان نصیرؔ ءِ کتاب بلوچی عشقیہ شاعری ءِ تاکدیم311ء نبشتہ انت۔
بلوچستان ءِ ہمابہر ء کہ مروچاں ایرانی بلوچستان گُشگ بیت۔ اودا بلوچی ءِ سدّن نامیں یک نامداریں بلوچی شاعرے بوتگ۔ گیش گمان انت آباہو ءِ دمگ ءِ نندوکے ات۔ شاعرانی دنیا ء سدّن گؤر ءِ نام ء گیر آرگ بیت ۔ ادا اے بابت ء سرجمیں ھبر پکار نہ انت کہ بلوچستان ءِ ہمک بہر ء ہندو چہ قدیم زمانگ ء آباد بوتگ انت کہ آمذہب ء ابید رسم ءُ دود، ورد ءُ پوشاک ءُ چہ گفتار ءُ کردار ء نہ تہنا بلوچانی وڑااتنت بلکیں بلوچ اتنت۔ چہ ہمے قدیمی تلدار(بلوچستان ءِ قدیم ہندوجہہ منندان ء تلدار گُشگ بیت) ہندوؤاں یکےّ سدّن گؤر انت کہ بلوچی ءِ شاعرے بوتگ۔
بھنگوں چُپتگاں چاشگاہ ء
لاکوٹوں کتگ بیگواہ ء
چاڑاں زرتگ انت بیگاہ ء
کاٹاروں دوگوشیں زرتگ
شیری پنچگوں گینا رتگ
شیری پنجگ ءُ پلگوری
شنک انت پہ مزن ملگوری
………………
رپتاں دراہی ء لال ئیگ ء
لال ئیگ ء شکر گال ئیگ ء
واب انت دوست منی لڈوکیں
کٹّ ءُ گجراتیں بوپ ء
میزان من گورءِ ایرنشتاں
پادگوں مارسریں پادنیکاں
ڈالشاہیں بروت گوں رکھّاں
………………


	تیوگیں پربند ءِ جند ماں رپتگیں لال(سہمی) ءِ تہا انت۔ واجہ محمد یوسف گچکی ء نزّ آرتگ ءُ ایشی شنگ کنوک بلوچی اکیڈمی کوئٹہ انت ءُ شنگ ءِ سال1971ء انت۔ پربند ء دلگوش کن اِت:
گپتار : سدّن بقال 
؂ مندروچندنیں پیغاماں بیار
نزیک گوں منی ڈیل ء ہوار
بھنگوں چُپتگ انت چاژ گاہ ء
لاکوٹاں کتاں بیگاہ ء
چاڑاں زرتگ ات بانگواہ ء
شیری پنجگوں گینارتگ
شیری پنجگ ءُ پلگوری
شنک انت پہ مزن ملگوری
رپتاں دراہی ء لال ئیگ ء
لال ئیگ ء شکرگال ئیگ ء
واب ات دوست منی لڈوکیں
کٹّ ءُ گجراتیں بوپاں
میزاں من گور ءِ ایرنشتاں
پادگوں مارسریں پادینکاں
ڈالشاہیں بروت گوں دُرّاں
شہزادگ منی آگاہ بوت

’’چونینئے بچک بھنگی ئیں
بھنگ ات وارتگ ءُ جنگی ئیں
تاریکیں شپاں چے لوٹ ئے؟
تُرس چہ گیہریں ماراں نیست
(کہ) دُمب ءُ گردن اش یکجاہ انت
ہمرنگ ِ زمین ء سیاہ انت
ماراِت موزگی پاداں وارت
زوم اِت نگرہیں انگشتاں
مات ءِ ءُ پت ءِ ہرجاں بئے
شومیں بلُک ءِ سئے روچاں
پیش کپ من دمانے کایاں
دُرّ ءِ دانگ ء میچیناں
شاگیں گوانزگ ئے واپیناں
دوست ءُ دُژمناں واب گیجاں‘‘
گُشتگ سدّن ء گؤرین ء
کؤلاں پہ بگا نا نند انت
جتّ ءُ مولدی دراھیّاں
نے کہ چو من ء ورنایاں
سرکپتاں بلندیں کوہ ء
دیرگندوں وتی شانک داتاں
پیداک انت منی ماہیں دوست
 کئیت ءُ پد پد ء چاران انت
شاریں دامن ء داران انت
سرین ء چوکریہہ پروشان انت
لانک بندوں حریریں بوتکگ
سرجاہ اوں کتگ بیکانی
بیک ءُ زامُریں مودانی
سرکندئے رچنت وشبوئیں
مات ئے ساتگ انت ذی بیگاہ
تُرو ء پہ دلے محتاجی
شنک انت پہ تئی ورنائی
آسک ء داتگ انت چم ءُ پونز
سِیسّوگاں رچوکیں میدان
کبگاں لُڈّگ ءُ ہورتیںِ گام
 ایش ئے داتگ انت دوستیگ ء
کُل ءِ شرسرین مورتیگ ء

	سدّن گور ءِ شاعری ءِ بالاد مئے کلاسیکل شاعری ءِ پیم ء انت۔ آئی تشبیہات ، استعارہ، زبان ءِ رچوکیں تہر دُرس دُرس آرا بلوچی کلاسیکل شاعرانی سرپ ء کار انت ءُ انچوآئی شاعری ء را بلوچی کلاسیکل شاعری ءِ رد ء اوشتارین انت۔














سواستیکا
(Swastika / Suastika)

	واجہ مولائی شیدائی ءِ کتاب سرزمین ِ بلوچ ءِ تاکدیم87 ء ماں بلوچستان ء دست کپوکیں بازیں ہندویابدھ تہذیب ء گوں تعلقداریں نشان پیش دارگ بوتگ انت کہ چہ ہمیشانی تہا سوا ستیکا یکے، انچو ہمے سواستیکا ءِ نشان ہپت تلار ءِ ھیکل ءِ ھِشتے ء نقش انت ءُ آئی کش ء دگہ نشانے کہ چو بلوچانی دوچ مُرگ ءِ پانچ، ءِ رنگ ءُ دروشم ء انت۔(اے نشاناں چہ عکس ء بہ گند اِت)
	سواستیکا انچیں نشانے کہ دنیا ءِ تہا چہ دُرساں یاگیشیں پجارتگیں نشانے بئے کنگ بیت۔ ایشی بابت ء زانت ءُ پٹ ءُ پول کاری ھراب نہ بیت۔

	اے نشان ء را سواستیکا گُشنت۔ سواستیکا سنکسرت ءِ لبزے کہ چہ دولبزاں جوڑ بوتگ،’’Su‘‘ آئی مانا انت(Auspieious/Good/well) ءُ دومی لبز انت’’Asti‘‘ کہ آئی مانا اِنت(It is / to be) وہدیکہ’’KA‘‘ ایشیSuffix انت ءُ آئی مانا(Soul) انت۔ اے وڑا اے لبز ءِ مانا چوش دراتک۔

		مئے پٹّ ءُ پول ءِ ھساب ء سواستیکایک تاریخی ءُ پاکیں نشانے کہ پہ روحانی یامذہبی دود ءُ رسمانی وڑا پہ دم ءُ چوف یا پہ سِھر ءُ ساھری یا پہ پہر یز ءُ رکّھ ء’’شکتی‘‘ ء پاد کنت، سرینیت ئے ءُ آئی رحمتاں کاریت۔ وادیِ سندھ ءِ تہذیب کہ کساس2500ق م انت، آئی آثارانی تہاگندگ بوتگ۔ اے برونز ءُ آہن ءِ باریگ ءِ(Bronze and Iron age) کلچر ء کیسپیئن ءُ بلیک بحر ءِ کش ءُ گورا گندگ بوتگ۔ ماں پرشیا ء(zoro astrian) مذہب ء اے نشان ترّوکیں روچ(Revolving sun) ، بے کساسی ءُ تخلیق ءِ برجا ہی ءِ نشان انت۔ اے نشان ء موریا بادشاہانی وہداں ماں بدھ ازم ء نہاد زرت ءُ پدا وہدیکہ گپتا بادشاہانی باریگ اتک ءُ ہندو ازم دیم ء تِر اتک گڈا اے نشان ءِ بستار برجاہ منت۔ بلے بدھ ازم ءِ باریگ ء سواستیکا چین ءُ تبّت ء سربوت۔ جین ازم ءِ باریگ ء اے گیشتر دم ءُ چوف ءُ روحانی ھساب داداں کارگرگ بوت۔ سواستیکا تیوگیں دنیا ء ہندوؤانی نشانے ءِ ھساب ء زانگ بیت۔ ہندو ازم ءِ تہا اے گوں گنیش ء ہمگرنچ زانگ بیت ءُ پوجا ء ایرکنگ بیت۔ ہندومذہب ءِ تہا اے گوں سندور ء جوڑ کنگ بیت۔ جین مذہب ءِ کتابانی توک ء سواستیکا الّم ء مان بیت ءُ مذہبی مراگاہانی تہا اے نشان جوڑ کنگ بیت ءُ چہ برنج ءِ دان ء اے نشان ء جوڑ کن انت ءُ عبادت جاہ ءِ دیم ء ایرئے کن انت۔ جین مذہب ءِ منّوک چریشی چاریں پانچلاں(پانچاں یابانزلاں) پیدائش ءُ مرگ ءِCycle ء گیر کارانت کہ چرے چاریں دروشماں کجام وڑے ء پیدا بوت کنئیں۔
اولی:Heavenly being بزاں آسمانی/بہشتی یامقدسیں پیمے
دومی:Human being بزاں انسانی دروشم ءُ پیمے
 سہمی:Animal being بزاں حیوانی یادابہی پیمے
چارمی:Hellish being بزاں جہندمی/شیطانی یاطاغوتی پیمے
ہندو ازم ءِ تہا مستریں روایتی شکل کہ آاے نشان ء پیش داریت،Purusharthas
,Dharma( ہما کہ انسانے ء را انسانے جوڑ کنت)،Artha(ویلتھWealth یا دولت)،Kama(خواہش،آرزو،درخواست یاDesire) ءُMoksha(لبریشن یا آزادی)۔
	وہدیکہ چین ء نبشتہ ءِ رہبند(رسم الخط) دیم ء آرگ بوہگ ء ات گڈا چرے نشان ء ہم بازیں کارے گرگ بوت۔ ہمے پیم ء ماں جاپان ء ہشتمی صدی عیسوی ء نبشتہ رہبند ءِ جیڑہ کہ دیم ء اتک انت گڈا سواستیکا ءِ نشان ء آہانی باز کمک کُت۔
	ماں جاپان ء بدھسٹ عبادت جاہ ءِ جاگہہ یاLocation ءِ واستا ہم اے نشان نقشہانی تہا مان انت۔ سواستیکا ءِ چپیّں پانچ ہم بازیں جاگہاں دگہ دگہ ماناہاں کارگرگ بنت۔ ماں یونان ء اے نشان بدن ءِ سرا باز باز آجگ بیت۔ ماں یوکرین ءُ پولینڈ ء ایشی ء را شرافت ءِ نشان گُشگ بیت۔ اے بازیں جاگہاں سکّہ ،رزان ءُ دگہ ڈیکوریشن ءِ چیزانی واستا نقشینگ بیت۔
	ماں جرمنی ء نازی پارٹی ءِ نشان بوتگ۔ آئی اے نشان وتی جھنڈا، بیج ءُ دگہ جاہاں کاربستگ۔ ہٹلر ء را اے نشان باز دوست بوتگ۔
	بلوچ سواستیکا ءِ نشان ء ہما لوگ ءِ تہا یادپ ء سبزیں سیاسی ء گوں جوڑ کن انتءُ کاگد ء جن انت کہ اودا کپتوک گوں چُکّ ء مان بیت۔ بزاں آرکھّ ءِ کار ء دنت۔ ہمے پیم ء بازیں دوچ انت کہ گوں ہمیشی دروشم ء باز نزیک انت۔
	











ہپت ءِ گپ

	چوکہ ہپت تلار مئے اصلیں بُن گپ انت ءُ ایشی اولی لبز ہپت اِنت تلار رند ء اِنت پمشکہ ہپت ءِ بابت ء گپ جنگ شربیت۔ چونا ء و ہپتگءِ ہپت روچ انت ءُ ہپت ءِ ہندسہ ء را باز نیکیں، شرّیں ءُ شرتالہیں نمبرے ہم زانگ بیت۔بلے گوں بلوچاں ءُ بلوچانی شاعری ءُ خاص کلاسیکل شاعری ءِ تہا ہپت ءِ گپ مارا دست کپیت۔ گُشنت کہ: میر حمل ءِ شاگ ہپت شپ ءُ ہپت روچ سفر ء بوتگ ءُ پدا وہدیکہ بلوچانی سالار دزگیر کنگ بیت گڈا آئی پربند ءِ تہا چوش گُشگ بیت۔
زیادہیں تاوانے من ء سُکّان داتگ ات
منی تپرزین چہ نگرہیں میھاں درشتگ
ماں زِر ءِ گُبّ ء کپتگ ءُ ہپت پشتی شتگ
	چہ اے پربند ء نہ ایوک ء پہ بلوچ ء پُشت ءِ اہمیت درابیت بلکیں ہپت ءِ اہمیت ہم درابیت۔حمل ءِ پربندانی تہا وہدے آئی کلوہ پہ وتی آزیزاں کاینت گڈا انچو ہپت رنگیں کیسءُ بوپانی ہم گپّ ء کنت کہ نوں پہ من ء ساجو اش مہ کن اِت۔
	میر شاہو ءِ داستان ءِ تہا جنگ ء پشت دیوکیں حسن ء را آئی لوگ بانک ڈوباران ء آئی ہپت پشت ءِ نام ء گیپت ءُ گُشیت:
مئیگ ءُ تئی دوستی چوگوک ءِ سری دنتاناں شتگ
استل ءِ زنک ء داں کُنر بو’ر ءِ کُرّگ ء
چومارءِ پاد ء ءُ گزّ ءِ آزاتیں کنٹگ ء
	بلوچ زالبول پہ دوچانی واستا ہپت رنگیں بندیک گچین کن انت ءُ انچو مذہبی صورت ء ہم ہپت ءِ بابت ء زانتکار بازیں گپ جن انت چوکہ ہپت ہیکل یک وِردے کہ وانگ ءُ کشّگ بیت،(بہ حوالہ سید گنج):۔حج ءِ ہپت طواف انت۔ ہپت دوزہ انت۔ جنّت ءِ ہپت دروازگ انت، قرآن ءِ ہپت منزل انت۔ اصحاب کہف ہپت انت۔ ہپت آسمان ، ہپت برآعظم،ہپت سمندر، ہپت ناش(ستارہ/ سیّارہ)، ہپت سُر،میر چاکر ءِ دزکمکی ء ہندوستان ءِ فتح بوہگ ء رند آراستّ گڑھ ءِ دمگ دیگ بوت کہ آئی مانا انت ہپت خانہ یا جاہ ءُ آانچو ہپت جاہاں بہرءُ بانگ بوتگ ات۔
	ڈاکٹر عبدا لصبور ءِ کتاب’’شرک وپال‘‘ ءِ تاکدیم50 ء چوش نبشتہ انت:
	 ’’گوں ہپت ءِ عدد ء بلوچانی ہم مزنیں نزّیکی ءُ تعلقے است انت۔ بلوچانی سِتک ءِ رد ء آسمان ہپت انت، درین ءِ رنگ ہپت انت۔ مات ہپت براں وتی چُکّ ء شِیر ء بکشیت۔ ہمے پیم ء کپتوک ءِ پیشانی ء بستگیں گُد ء ہپت سوچن مان جن انت۔ ہپت پشت ءِ گیشتر نام ء گرانت۔ ہپت گردگیں بگ، ہپت رنگین چادر، ہپت روچاں شاتکامی ءُ ماسگ ءِ ہپت براں گوندودیگ۔ اے کُلّیں چیز گوں ہپت ءِ ہندسہ ء بلوچانی ستک ءُ باوری ء پیش داریت‘‘۔
	ہمے پیم ء ہمے کتاب ءِ تاکدیم 49 ء بحوالہ’’مذاہبِ عالم کا تقابلی مطالعہ‘‘ کہ چودھری غلام رسول ئیگ انت گُشگ بوتگ۔
	 ’’یہودمیں سات کا عدد مقدس سمجھاجاتا ہے‘جس طرح ہفتہ کا دن ان کے نزدیک بہت مقدس ہے۔ اس طرح ساتواں مہینہ بھی مقدس خیال کیا جاتا ہے۔ ہرساتویں سال زمینیں بِلا کاشت چھوڑ دی جاتی ہیں، یہ سال کنعان میں آباد ہونے کے بعد ہرسات سال بعد منایا جاتا ہے‘‘۔
	واجہ سلطان محمد صابر ءِ کتاب’’ثقافت اور ادب وادیِ بولان میں‘‘ پشتون کلچر ءِ حوالہ ء تاکدیم83ء گُشگ بوتگ کہ ہمامردمانی چُک کسان عمری ء مرنت، آیک عجبیں رسمے ادا کن انت۔ وہدے چک بیت ءُ سالے ءِ بیت تہ چوملنگانی پیم ء آئی گُٹّ ء یک کچکولے دئینت ءُ آپداچہ ہپت لوگاں خیرات کاریت۔ اے خیرات ء را رند ء گراد انت ءُ بہر ءُ بانگ کن انت۔چریشی آہانی ھیال ء چُکّ ءِ عمر بازبیت۔
	نوں بیااِت ہمے سرھال ء دیم ء بریں ءُ حضرت یوسف ءِ بابت ء لہتیں گپاّں دیم ء کاریں کہ آرا ہپت ءِ عدد ء چنکہ کمک کتگ۔ حضرت یعقوب ءِ یلیں بچ حضرت یوسف ء را برات چات ء چتور دؤر دئینت ءُ پدا بہائے کن انت۔ آئی بہازوروک مصر ءِ بازاراں آرا لیلام کن انت۔ چے پیم؟ اے مادرستانی اُشکتگیں گپ انت۔ مصر ءِ وزیر گوں وتی لوگ بانک زلیخہ ء آرا بہازوریت۔ آہما لوگ ء ردیت تانکہ آئی پدی دامن دریت۔ کم نسبی کارنہ کنگ ءِ گناہ ء زندانی بیت۔ ہمے قصہ ءِ دیمتری بہر ء من واجہ شے رگام ءِ کتاب’’دل ہوسانی ستکگیں طالع‘‘ ء دیم ء کاراں کہ تاکدیم108-107 ء نبشتہ انت۔
	’’جیل ء سداں بندی اتنت، کئےء زانت کہ کئے کئے انت ؟ ہرکس کہ قید ء شت آتاں زندگ ات قید ات۔حضرت یعقوب ءِ یلیں بچ دوازدہ سال پُرّیں بندی خانہاں کپتگ ات۔ہمے جیل ء بادشاہ ءِ دوسری دیمی ہم بنداتنت۔ آہانی سرا ہمے ڈوبہ ات کہ آہاں بادشاہ ءِ ورگان ء زہر مان کتگ۔ یک شپے آہاں واب دیست سباہ ء ہما وابانی قصہ اش کُت۔ ہرکس ء یک مانایے کُت۔یوسف ء راجست اش کُت، یوسف ء گشت کہ یک قیدی یے فیصلہ سئے روچ ءِ تہا بیت ءُ آپاہودیگ بیت ءُ دومی مرد سئے روچ ء چہ بندی خانہ ء درکنگ بیت ءُ آپدا وتی ہما عہدہ ءُ کارءِ سرابیت۔ یوسف ءِ معنی کتگیں واب راست بوت انت۔ چریشاں یکے کُشگ ءُ یکے درکنگ بوت۔ ہمامرد کہ چہ قید ء درآیگ ء ات، رؤگ ء ساری یوسف ءِ گورا اتک، آئی ءِ دست ئے چُکّ اتنت ءُ گشت ئے۔ ’’تئی دپ خدا ء گون گیتک۔ اگاں تراپہ من کارے بہ کپیت دپ ء دوست مہ دار‘‘۔ یوسف ء گشت کہ اگاں تراموقع رست بادشاہ ءِ گورا منی نام ء بہ گر ءُ بہ گُش ئے کہ من بے گناہ ء بنداں۔
	بادشاہ ءِ کاردار ءِ در آیگ ء دوسال گوست کہ مصر ءِ بادشاہ ء یک شپے واب دیست کہ آنِیل ءِ کؤر ءِ کِرّ ء اوشتاتگ۔ گندیت کہ چہ کؤر ء ہپت لاغر ءُ نزوریں گوک دراتک ءُ دمانے رند ہپت پزّور ءُ ترسناکیں گوک ہم چہ کؤر ء دراتک آہاں ہمے لاغریں گوکان ء پِلِکّ اِت۔ بادشاہ چہ واب ء جہہ سراِت ءُ پدا وپت ءُ واب کپت۔ پدا واب ء دیست ئے کہ غلّہ ءِ ہپت سبزیں ٹوبار انت ءُ کؤر ءِ کشار پداں رسُتگ انت ءُ دگہ ہپت تنئکیّں ءُ بے تاکیں غلّہ ءِ ٹوبار انت۔ بادشاہ ء دیست کہ ہمے دمان ء چہ رودراتک ء یک ہیروپے سرکنت ءُ ھشکیں ٹوبار سبزیں غلّہانی ہپتیں ٹوباراں لپاش انت ءُ پلِکّ انت۔ صباہ ء بادشاہ ء دیوان کنت۔ چہ وتی درباری زانتکار ءُ کواّساں واب ءِ معنیٰ جُست کُت۔ ہرکس ء جتاہیں معنی یے کُت کہ آبادشاہ ءِ تب ء نہ کپت انت۔ہما مرد کہ چہ جیل ء درکپتگ ات ءُ آبادشاہ ءِ سری دیمی ات آیوسف ءِ ترانگ ء کپت۔ آئی بادشاہ ء را یوسف ءِ ھال دات کہ اے مرد کنعان ءِ یہودی یے۔میر ءُ معتبری زھگے۔ پیغمبری اوبادگے،آئی وزیر ءِ ذال ءِ مکاّری کارپد ءُ یوسف ءِ بے گناھی ءِ قصہے آؤرت۔ بادشاہ ء حکم کُت یوسف ء بیار اِت۔ یوسف اِش آؤرت،یوسف ء یک پہ یک وتی قصہ آؤرت انت۔ بادشاہ ء جُست ءُ پرس کُت ءُ چارت کہ یوسف بے گناہ اِنت۔بادشاہ ء وتی واب ءِ قصہ کُت ءُ معنی ئے جُست کُت۔ یوسف ء گشت کہ تئی واب ءِ معنی ایش انت کہ تئی مُلک ء ہپت سالاں آبادی ءُ ہورباراں بیت، سیرگانی بیت تئی مہلوک وشھال بیت بلے دگہ ہپت سالاں گرانیں ڈکاّلے کئیت۔ انچیں ڈکاّلے کہ ترمپے ہؤر نہ رچیت۔ درچک ءُ دار، مال ءُ دلوت ہچّی پشت نہ کپیت۔ مہلوک لنگڑلاپ بیت۔ بادشاہ حیران ءُ پریشان بوت۔ گوں وزیر ءُ گزیراں شؤر ءُ سلاھے کُت۔ گشت ئے کہ انچیں توجیلے بہ ساز اِت کہ ہپت سالانی ڈکاّل انچو بہ گوزیت کہ منی محلوق سکّی ءُ سوری مہ گندیت۔
	کس ء شرّیں مشورہ دات نہ کُت۔ یکے ء بادشاہ ء راسلاھ دات کہ ہما مرد ء کہ واب ءِ معنی کتگ ہما توجیل سازت کنت۔ یوسف اِش آؤرت۔یوسف ء لہتیں سلاھ ءُ شؤر پیش کُت۔بادشاہ وش بوت ءُ آئی ء را سروزیرے کُت ءُ اختیارے دات کہ ہرتوجیلے کہ توشرزان ئے، بہ کن۔
	 ہپت سال ءِ ڈکاّل ءِ دیم یوسف ء چوں داشت۔ وتی براتاں گوں چے چے کُت۔ چوں وتی جِدمادریں برات ءُ چوں وتی حقیّگیں برات ءِ کارء اتک ءُ وتی مہلوک ء ہم چنکہ کارے دات۔ اے بلائیں ءُ وشیں قصہ انت، بلے چہ مئے بُن گپ ء بازگستاانت۔ مئے سرھال ہپت انت ءُ گوں ہپت تلار ءِ ہمگرنچی ء۔
	سیدؔ ءِ یک بندے ء ہپت رنگ ءِ ذکر چوش اِنت:
گالانی بزانت ھپرنگ انت
گوارچوں ھانل ءِ گلکار انت
	بلوچ’’ ہپت‘‘ ءِ لبز ء را مدام ھپ گشنت کہ آہانی ھساب ء’’ت‘‘ ءِ توار ءِ سرازور دیگ نہ بیت۔ پمشکہ سید ہاشمی ء گالانی بزانت ھپرنگ یا ہپت رنگ گُشتگ۔ ہمے پیم ء ہپت تلار ءِ نام ء ہم گوں روانی ھپ تلار گشنت۔ ہپت ءِ گپ وتی جاہ ء بلے من یک دوجاگہاں ہپت تلار ء را آپ تلار ہم اُشکتگ بزاں آپ ءِ یا آپ ءِ تہا تلار، چریشی ابید اودا ہپت تلاراں چے گیشترتلاراست۔ کرنل اولڈچ ءِ ھیال ء بلوچاں اے’’ھپت‘‘ءِ لبز یاہندسہ چہ ہندوؤاں زرتگ کہ ہندو ایشی ء را ستادیپ گشنت کہ آئی مانا ہپتمی کوہ انت۔
	


ہپت تلار یا ہپت لال

	مئے بلوچانی کِرّ ء گیشتر ہپت تلار گُشگ بیت، بزاں ایشی تچک ء تچکیں اُردو بزانت ’سات چٹان‘ انت۔ بلّ کہ بازیں مردم ایشی ء آپ تلار ہم گشیت بلے بازیں مردم ایشی ء ہپت لال ءِ نام ء ہم یات کنت۔ آہانی زانت ءُ سرپدی ءِ ھساب ء اودا ہپت بزرگ یا زیارت است انت۔ بلوچانی تلار چوکہ جوگنو، مالنگی، شِنزی ءُ دگہ بازیں ھمودا ھست ءُ مِکّ انت۔ مئے گوراہپت لال انت یا ہپت تلار بلے درآمدانی کِرّ ایشی بازیں نام ہما راجانی راجدپتر ءِ ھساب ء پٹّ ءُ لوٹ کنگ ءِ رھچارانت چوکہ سلیرا،نوسالا، استالو، استھائی،اسٹولا، ستادیپ، 
ہمے پیم ء واجہ مولائی شیدائی ءِ کتاب سرزمین ِ بلوچ ء نبشتہ انت۔
’’اس جزیرے کی قدامت کوٹالمیPtolemy نے بھی بتایا ہے، اس نے اس کو استھائی کے نام سے بتایا ہے۔ سکندر مقدونی کا امیر البحر نیرکوس اس کو کامیناKamina نام دیتا ہے‘‘۔
	اے لوٹیت کہ اے بُن گپ ءِ اندیمیں ٹُکرّاں ء شوہازگ ء دلجمیں جہد بہ کنئیں ءُ ہردنز ءُ غبارے ء کہ ایشی ء راگپتگ آہاں بہ چنڈیں۔
















































ھکیّ ءِ دپ پچ ات

	وہدے ماہپت تلار ءِ بندن ء ایرکپتیں گڈا مئے دیم ء دوھکّی درا بوت انت۔ یکے ءِ شکل چوجُرّ ء ات ءُ دومی چوٹبّ ء ات۔ جُرّیں ھکّی وہد ءِ رمیزاں گپتگ ات ءُ دومی برہم ات ءُ دوئیں وتی ھستی ءِ سرا موتک آرگ ء اتنت کہ آہان ء جست کنوک نیست۔ تلار ءِ تہا چولوہیگ ء جاگھے درچتگ کہ ٹبّ ءِ شکل ء بیت ءُ آپ داریت،نزیک ء تیاب انت آپ انت۔ہمیشی کش ء بلکیں ہمے یکیں تلار ءِ اے کش ءُ آکش ء ہمے سپاہیں تلار وانکے ءِ کار ء دنت کہ ہمیشی سرا آچار ء راھکّ رج انت۔ اے پیم ء آچار گوات ء در نہ دنت۔ ھکّ ہما اسپیتیں پوڈر(اسپیتیں اُردگے) اِنت کہ آرا دریا ءِ آپ ءِ ہواری ء بزکن انت ءُ آچار ء رج انت۔ آچار ڈڈّبیت ءُ آئی تہا چے گوات نہ گوزیت۔ ھکّی ہما ٹبّ گونگیں شکل اِنت کہ آپ داریت ءُ آئی کش چووانِک ء بیت۔ مئے دیم ء ہمے ھکّی درااتنت۔ دماغ ء ہما فلم پِر چکرّ اتنت کہ وہدے آچار ءِ زمانگ ءُ باریگ ات۔ دؤر ءُ پلمن یا پلمل ءِ وہد ءُ زمانگ ات۔ آوہد ءِ روزگار ءِ کار ءِ تہا نہ ایوک ء شان مان بوتگ بلکیں محنت ءُ جہد ہم مستریں پیمے گون بوتگ۔ مرچی سائنس ء کاران ء آسرات کتگ ءُ دؤر ء را وشتر۔ ٹیکنالوجی ءِ دیمرئی ءِ برکت ء ءُ زرّ ءِ دز رس ء ٹرالر ءُ باریں دگہ چے چے کئیت۔ مئے زِر ءِ مرواردیں برورداں روپ انت رؤنت۔ مئے راج ءِ ماہیگیر ءِ کسانیں یکدار ءُ بوجیگ آبالاد ء نہ دار انت کہ درآمدانی ءُ باریگ ءِ نوکیں ٹیکنالوجی ءِ دیم ء داشت بہ کن انت۔ آوہد ء ہمے آچار ءِ زمانگ ء مئے زر ءِ ماہیگ کُجا کُجا شتگ ءُ نوں اے سائنسی قرن ءُ ٹیکنالوجی ءِ باریگ ء ہم کجا کجا چوں چوں رؤت۔ آوہداں ماوتی محنت ءُ برورد ءِ واہُند وت بوتگیں بلے نوں…… بلے مرچی؟……………………
	آچاربستگیں بوجیگ ءِ گوات ءِ زور ء رؤگ ءِ ھیال ء کدی دروہ اِت؟ سرپد نہ بوتاں۔















بیچارگیں ماہیگ‘ آزمانگ ءُ اے زمانگ ء

	کوہنیں دؤر ءِ بابت ء کتابانی تہا انت کہ مردماں وتی لوگ چہ ماہیگانی ھڈاّں جوڑ کت انت۔ مزن مزنیں ماہیگ چوکہ پاگاس ءِ دراجیں ھڈّاں شہتیر جوڑکُت انت ءُ آہانی پہلونک ءِ ھڈّاں چے چھت، ماہیگ ءِ شاگوراں(Jaws) چے دروازگ ءِ کار ء گپت انت۔
	ماہیگ ءِ شکار ءِ واستا آہاں تیاب ء مزنیں کلّ گوتک،بِیل ءُ آلاڑ ءِ ھساب ءُ داد ء آسر پد اتنت۔ ماہیگ وہدے کلاّں اتک انت ءُ واتر اِش کُت نہ کُت گڈا آہاں گپتگ اتنت، لوگ ء برتگ اتنت ءُ ہموداآہان ء تاپ ء داتگ ات، ھشک کتگ اتنت ءُ پداآہانی آرت ءُ پوڈرجوڑکت انت۔ وت اِش وارتگ ات ءُ وتی دلوتان ء ہم داتگت اش۔ اے وڑا لوگانی نزیک گورا ماہیگ ءِ ھڈاّنی کوت جوڑ بوتگ ات ءُ پدا برے برے کہ ماہیگ نہ بوہگ ء مردم تُلکُّا ن بوت انت گڈا ہمے کوتانی کِرّ ء شت انت ءُ پدا ہمے ھڈ اِش چونڈ اتنت ءُ چونس اتنت۔ وہدے یونانی چے دمگ ء گوست انت گڈا آہاں جاہ پہ جاہ ہمے ھڈّانی کوت دیست انت ءُ آہاں وہدے ہمے جہہ منندانی مال ءُ دلوت زورانسری پُل اتنت ءُ برت انت گڈا آہانی گوشتانی تہا ہم ماہیگ ءِ تام اِش ماراِت۔
	اے و بازیں کتابانی تہے گپ اتنت بلے وہدیکہ ماہپت تلار ء سربوتیں تہ اوداں بازیں ماہیگیراں کیمپ کتگ ات۔ پسنی ءِ جہہ منندیں حیدر نامیں ماہیگیرے نہ ایوک ء ہر وڑامئے دزکمک بوت بلکیں آگوں ماباز رِتک ءُ ریچ ہم بوت۔ آئی گُشگ ات کہ ادا سیزن چہ15جولائی ء تا اکتوبر ء رؤت ءُ پدا اپریل تاں مئی ء کِیکا(لابسٹر) ءِ موسم کئیت۔ اے جاہاں کہ لابسٹر بیت ایشانی وتی Typical دروشمے، ءُ انچو ہمے جاہ ء ہم۔ سیزن ءِ ماہیگانی تہا مس(آکٹوپس) سول، مشکونام گرگ کرزنت۔گورک ءُ پِشّک ہم کئیت گوں۔
قصہ پِشّی ءِ رسگ ءِ

	پشی دارگی سھدارے کہ بازیں لوگاں گوں داب ءُ تب دارگ بیت ءُ پداگوں کسان ءُ مزن ء انچولاہوبیت کہ ہما لوگ ءِ بہرے جوڑ بیت۔ بلوچءِ کرّ ء پشّی ءِ ہپت لوگی باز نامدارانت یا اے بتل کہ پشی ء را گُشت اش تئی گوت دوایے، آئی بُرت کلّ کُت۔ یاپشی ولی نہ بیت یا کہ پِشّی ءِ چِشگ…… بلے بیاکہ ہپت تلار ء پشّی چتور رستگ؟ کے ء برتگ؟ اے قصہ ء کاریں۔
	پشّی انچو کہ وتی چُکاّں دپ ء کنت‘ اے پرتگ ءُ آپرتگ ء چیرئے دنت انچووتی زنک ءِ وہد ء ہروہد ء وت ء را اندیم ءُ پہمیانیں پرتگے بارت ءُ ہمودا سرپ ایت۔انچو ہمے سرپینگ ءِ عمل ءِ واستا پشّی یے میران ِ دوستین نامیں ماہیگیریے بوجیگ ء درچنت۔ پشّی ءِ سر پگ ء رند میران وتی بوجیگ ء تیل ایت ءُ آپ ء بارت۔ آئی ہمراہ ءِ نام پیرو ولی محمد بیت۔ اے تاں ہپت تلار ء رسنت نوں پِشّی ء گند انت۔ آپِشی ء راجنئگ ءُ دؤر دیگ ء شرّیں گپّے نہ زان انت، چو ہمک بلوچ ءِ وڑا آگشنت سھدار بددعا کنت ءُ اے پیم ء آچہ خدا ء ترس انت گڈا انچو ہمے بانکیں پشّی عزت احترام ءِ سراتاں ہپت تلار ء آہانی ہمراہ بیت ءُ پدا…… پدا انچو آہمودا چُکّ چلانگانی واہند بیت۔ چُکّ،چلانگ، نماسگ، کُڑاسک،چُکانی چُکّ انچو انچو نسل مزن بوہان بیت ءُ یک جتائیں تورمے وجود ء کئیت۔ اے تورم انچیں جاھے ء بیت کہ اودا پہ ایشاں بازیں مشکلات بنت، پہ ہمے ھاترا اے تورم باز نہ کتگیں کارہم کنت۔ چہ ایشانی دُزّی ءُ دُزّ جنی ء نہ ایوک ء کیمپ کنوکیں مید پریشان بنت بلکیں ہجرت کنوکیںMigratory مُرگ ہم تکانسربنت۔ آہانی چکاں آہانی نسلاں تاوان رسیت۔ واجہ مولائی شیدائی ءِ کتاب سرزمین ِ بلوچ ءِ تاکدیم30 ء گُشگ بوتگ کہ:
	’’بلوچستان ءِ زرباری تیاب ء باز وڑیں ماہیگ دست کپیت۔ اے پہ باپار ء سیلون ءُ چین ء سربنت ،سال ءِ تہایک خاصیں موسمے کئیت’’گران‘‘ گُشگ بیت۔ اے موسم ء دراہیں بحیرہ ِ عرب ءِ ماہیگ پسنی ءِ بندن ءِ کش ءُ گوراجم بنت،ہمے وڑا دریائی مُرگ ہپت تلار ءِ ہند ء وتی رین ءِ کار ء سرجم کن انت‘‘۔
	 بزاں اے وہداں ماہیگیر بلاہیں کساسے ء ہمودا کاینت ءُ نندانت، شکار کن انت۔ آہانی کمک کاریں ٹولی آہانی ماہیگاں دز گر انت ‘ برانت پہ نہادی ءُ کمپنیاں ءُ آہان ء آپ ءُ وردن کار انت دئینت۔ ہمودا نندار کنوکیں میدوتی ھشک کنگی ماہیگاں تاپ ء دئینت چہ تیاب ءِ یا زِر ءِ آپ ء زِر شود کن انت ھشک کن انت، اے پِشیّاں نہ ایوک ء ہمے ماہیگاں گوں وتی ہدوکی درشانتگ بلکیں وتی شُد ہم سھڑینتگ ءُ مید ءِ ماہیگ ساڑینتگ(گیشتریں بلوچ پشّی ءِ سرگوزکنگی یادپ جنگی ہروڑیں چیز ء نہ وارت، دؤر دنت ئے)۔دریائی مُرگ ءُ آہانی ھیکانی دعوت ءُ چرّا گُرّا ہم وتی نصیب ء کتگ۔ بلوچ ءِ مارگ ء سردرملکی مردماں بہ گندئے آہمے مائیگریٹری مُرگانی نسل ءِ پہازگ ءِ کار ء بہ بنت۔(گشنت کہ آسٹریلین بوتگ انت؟) اے جیڑہ مارتگ ءُ آہاں پشیّانی خلاف ء ہمودا جنگی وڑے ء کار کتگ ءُ یک دوبرانی دلجمیں جہدے ء آہاں چہ اودا ایشان ء ولگوج کتگ ءُ ایشانی بُن بیہہ چہ ہپت تلار ء گار کتگ ءُ مُرگ ءُ ماہیگ چہ ہمے آپت ء رکیّنتگ انت ءُ مُرگانی پجّی ء میداں ہم سارتیں گِینے کشّ اِتگ۔
	


ہپت تلار ءُ مار

	پاکستان کا ثقافتی انسائیکلو پیڈیا: بلوچستان بہر ءِ تاکدیم6 ء نبشتہ انت کہ ادا یک خاصیں وڑے درچکے/بوٹگے است کہ آئی تہا مار باز باز گندگ بیت۔ہمے وڑا مکران گزیٹیئر ءِ تاکدیم277 ء نبشتہ انت کہ جزیرہ ءِ سرا مزن کساس ء یک تیز بوہیں کاھے ءُ کسانیں درچک ءُ بوٹگ مان کہ آہانی تہا مار باز انت دمگ ءِ مردم آہان ء ’گرّ‘ گشنت۔ ہپت تلار ءِ مارانی بابت ء بازیں مردمانی گُشگ انت کہ اے انچیں شریف ءُ بزگیں مار انت کہ مردم ء تاوان نہ دئینت۔ بلے من سرپد نیاں کہ چے دروگ ءُ چے راست؟ بلے ماوتی جلّگ ءِ وہداں اودا ہچ وڑیں مارنہ دیست۔







درچک ءُ دار‘ تہلگ ءُ بوٹگ

	بلوچستان ءِ جغرافیائی ساخت انچوش انت کہ آئی بازیں دمگاں بازوڑیں درچک، دارگ، تہلگ ءُ بوٹگ دست کپیت۔ سردیں دمگانی وتی ھسابے ءُ گرمیں دمگانی وتی۔ انچو کوہ ءُ پٹاّنی وتی پیم ءُ گومے، تیابی ءُ ریکپادیں دمگانی وتی۔ مئے سرھال ہپت تلار انت۔ھپت تلار وت کوہ ءُ تلار انت۔ موسم ءِ ھساب ء تیابی دمگے‘ہمے تیابی دمگاں بازیں دزمان جنی کنوکیں سرگوستگ انت۔راجدپتر ءِ تاکدیماں اگاں چے آہانی نام دنزاں گپتگ انت، بلے وہدے دنزاں چنڈئے بال دئے گڈا بازیں بازیں نوکیں کوہنیں نام دیم ء کاینت۔ نوکیں کوہنیں ٹپ کُد انت کہ دمگ ء راچہ ہمے Invadors آں رستگ انت۔ اے باوست دراج کش انت ءُ ایشی ء راپہ دگہ وہدے کِلاّں۔
	سال1996ء ء فکشن ہاؤس ء چے چاپ بوتگیں کتاب سکندر آعظم کہ آرا ہیرالڈلیم ء نبشتگ ءُ غلام رسول مہر ء رجانک کتگ‘ ءِ تاکدیم301 ء نبشتہ انت۔
	مکران اگاں چے ویران ات، نہ دگّ ءُ راہے است ات ءُ نہ شہرے
	 بلے پدا ہم آئی در ءُ چاگرد ء یک اندیمیں وشبویے آتار ات:
	سکندر آعظم ءِ لشکر ءِ سفر ءِ بابت ء اے اھوال نہ تہناHerold Lamb ء داتگ انت بلکیںRobin Lane ء ہم وتی کتابThe great Alexanderء ہم داتگ انت۔
	’’آہاں جاہ پہ جاہ ایلوے ءِ درچک دیست انت ءُ ہر فونیقی یے کہ ہمراہ ات آہاں بال چھڑ ءِ روتگ ہم جم کت کہ چہ آہاں باز وشیں بویے شنگ بوتگ ات۔ اے روتگانی سرا رؤکانی گام کہ کپت انت‘ کمے شِیرچ اِت ءُ پُرشت انت تہ گوات چہ وشیں بو ء آتار بوت۔ تیج پات ءِ درچکاں پُلّ دراتکگ ات ءُ آاسپیتیں بنفشہ ءِ پُلاّنی وڑا اتنت، یک درچکے انچیں ہم است ات کہ آرا تُوسک ءُ تیزیں کنٹگ پرات۔ سوار ءِ ہردیں دامن ئے گپتگ ات تہ آچہ اسپ ء جہل کپتگ ات‘‘۔
	ہمے پیم ء واجہ ملک محمد سعید دہوار ءِ کتاب تاریخ ِ بلوچستان ءِ تاکدیم 203 ء ساحل ِ مکران پہ نباتانی کیفیت ءِ سرھال ء نبشتہ انت۔
	’’ارسٹو بولوس ءِ گُشگ انت کہ سکندر ءِ یونانی لشکر کہ مکران ءِ تیاب گوراچہ ہماجاہاں گوستگ اوداں مُرّ ءِ درچک مزنیں کساسے ء است ات کہ آئی بُنڈ ءُ شاہاں چے یک وڑیں شیرگے دراتکگ ات کہ آئی ترمپ بستگ ات ءُ سُسّر ءِ شکل ء بوتگ اتنت۔ اے دمگ ءِ تہا شِیرگ پیدا کنوکیں درچکاں چے اے درچک مستر ات۔ فونیقی کہ آسوداگر/باپاری ءِ دروشم ء سکندر ءِ لشکر ء ہوار اتنت آہاں اے شیرگ مزن کساس ء مچّ کُت ءُ وتی بارکشیّں اولاکاں لڈّ اتنت۔ آدیمتر ء نویس ایت کہ اے مردماں ھلجڑ ءِ روتگ ہم جم کتگ ات بلے نوں آہانی بلاہیں کساسے لشکریانی پاداں لگتمال بوتگ اتنت کہ چہ ایشاں وش بو تاں دُور دُور ء شنگ اتگ اتنت‘‘۔
	 (بہ حوالہ : Ancient India and its invasion by
	Alexander the great: Mc.Crindle) 
	’’دومی وڑیں عجب عجبیں درچک ہم اے ویرانیں دمگ ء است ات۔ ایشانی تہا یک درچکے وتی شاہانی دروشم ءِ ھساب ء گوں یورپ ءِ ہما درچکاں ہمرنگ ات کہ انگریزی ء آرا لارل گشنت۔ اے انچیں تیابی دمگاں تیاب ءِ لمب ء رستگ انت کہ جوار،جلاّر ءِ وہداں اے برے آپ ءِ تہا ءُ برے در ء بوتگ اتنت۔ چوش درا بوتگ ات کہ وہدے آپ بُرز بوتیں تہ اے دریا ءِ آپ ء رُستگ انت بلے وہدے آپ جہل کپتگ ات گڈا اے زمین ءِ بہرے درابوت انت۔ ہروڑاچوش کہ چرے درچکاں یک دگہ گونگیں دروشمے ودی بوتگ ات۔ اے گیشتر کسان کسانیں سُوپاں (غاراں) رستگ اتنت کہ آہانی تہا ہر وہد ء آپ اوشتوک ات بلے دریا ءِ سوریں آپ ء چے آہان ء ہچ نہ بوتگ ات۔ چریشاں بازیں درچکانی بُرزی چہ سی(30) فٹ ء ہم گیش ات۔ آہاں ہمے موسم ء پُلّ کتگ ات کہ آہانی رنگ اسپیتیں بنفشہ ءِ ڈؤل ء ات ءُ آہانی تہا باز مزنیں وشبویے است ات۔ چریشی ابیدیک دگہ کنٹگی درچکے ءِ ہم ذکر رسیت کہ آھشک(زمین) ءِ سرء ات۔ آئی کنٹگ انچوشِلّ، ڈڈّ ءُ مھکم اتنت کہ اگاں سواریے پوشاک ء بہ اڑتیں تہ اے کنٹگ نہ پُرشتگ اتنت بلکیں سوار بُن ء کپتگ ات۔ اگاں کرگوشکے تچان ء ہمیشی تہا پترتیں گڈا انچو گٹّتگ ات کہ زندگ ء درنیا تکگ ات ءُ اے شلّیں کُنٹگ آرا پیوست بوتگ اتنت بلے اے درچک ءِ کنٹگ گوں آسن ءِ ڈُکّ ورگ ء پرشتگ اتنت ءُ چریشاں یک وڑیں شِیرگے دراتکگ ات کہ آچو تیزاب ء کُچلّ ءُ زہرات‘‘۔
	اے درچک ءُ بوٹگانی گپّ کہ بازیں کتاباں اتکگ انت شمے دیم ء آرگ بوت انت۔ بلے ہپت تلار ءِ درچک ءُ بوٹگانی تہا کرپ‘ شاولی ول‘ جڑُک ءُ دگہ بازیں است انت۔ انچیں ہم کہ من آہانی بلوچی ناماں گیشینت نہ کناں البت لہتیں عکس الّم ء دیم ء آرگ لوٹاں کہ بلکیں چہ ہمیشی وانوک گہتر سرپد بیت۔ یک کسانیں انچیں درچکے کہ ماکسانی ء برے وہدے مُلک ء یامچکدگ ء شتگیں تہ آئی تاک سستگ ءُ وتی ہمراہانی گؤکاں لتارتگ انت کہ چہ آئی سبب ء گؤک سُتکگ۔ آوہداں ماآئی نام سوچاکوگُشتگ ات۔
	چونا ء اودے واستا بزاں پہ ہپت تلار ءِ دوئیں نیمگاں چیر سرءُ بالاسر ءِ واستا لہتیں انچیں تیاب دپی بزیں درچکانی ضرورت انت کہ ساہگے ءِ کارء بہ دئینت۔ تانکہ مہلوک ء دمے پہ ساسارگ ء ساھگے بہ رسیت۔ ولّوُر ءِ لہتیں ٹال رستگ انت کہ نہ ایوک ء آتنئِک انت بلکیں آکم انت ہم۔ اگاں بلدیاتی ادارہاں یا سیاحتی اداراہاں نندگ ءِ واستا کاپر، چاپڑہ یادومی ساہگ کنوکیں چیز جوڑ کتیں تہ سکیّں شرّیں کارے بوتگ ات ءُ سیاحتی ھساب ء آئی بالاد ودّتگ ات ءُ سئیل ءُ سواد ءِ راہ ءُ درپچ بوت انت۔
	ڈاکٹر حمید ءِ کتاب مکران عہدِ قدیم سے جدید تک ءِ تاکدیم 104 ء اسٹرابو( ہما عہد ءِ یونانی جغرافیہ زانتے) ءِ حوالہ ء گُشگ بوتگ، کہ اے دمگ ء مچّ، کلیر، ءُ گزّ ءِ درچک سکّ باز انت۔ کلیر کوہ دیماں بازیں وڑے نہ بلکیں دست کپیت ءُ گزّ کؤرانی تہا۔ البت مچّ ءِ بابت ء بہ گشاں یک گونگے ژپّ ءِ صورت ء چیر سر ءِ سرکپگی ایرکپگی راہ دیم ء است انت ءُ بس……۔













آپ ءُ ہپت تلار

	لہتیں کتاباں نبشتہ انت کہ حضرت عمرؓ ءِ گورا آوہداں ہر مردمے کہ شتگ ات آئی ء مکران ءِ حالات جُست کتگ اتنت۔ آئی چہ صحار ء ہم مکران ءِ ھال گپت گڈا آئی گشت۔
’’یا امیرالمومنین! آہمواریں زمین چہ کوہ ء گندہ تراِنت۔اودا آپ نیست۔ آئی نیوگ بدتام ءُ زہر انت۔ اودا نیکی کم ءُ بدی گیش انت۔ اگاں لشکر مزن کنگ ءُ راہ دیگ بہ بیت تہ چہ گژن ء آمُرت کن انت، اگاں لشکر کسان کنگ بہ بیت تہ دژمن ءِ دست ء کُشگ بیت ءُ چہ ایشی دیم ءِ دمگ انگت گندہ ترانت‘‘۔
	 حضرت عمرؓ ء گپ اُشکت انت جست ئے کُت۔’’توشاعری کنگ ء ئے؟‘‘
آئی انچو چوٹ ء پسّہ دات،’’ واجہ،راست گُشگ ء اوں!‘‘
	چچ نامہ ءِ نبشتہ کار ءِ گُشگ انت کہ حضرت عثمانؓ ءِ باریگ ء عبداﷲ بن عامر ء چے آئی ہمے دمگ ءِ بابت ء جُست کُت۔ گڈا آئی گشت۔
	’’آپ ئے تہل انت، نیوگ بدتام انت ، زمین تلارانت۔ جہہ منند بھیہی نہ انت۔ کمّے لشکر راہ دئے آپ ءُ وردن ءِ نہ رسگ ء مریت‘‘۔
	اے پیم ء گڈا امیرالمومنین ء آہان ء لشکر ءِ راہ دیگ ء مکن کُت۔
	جی …… اوجی…… نیکی ستّر کم بہ بیت ءُ بدی گیش یا مردمانی سرا بھیسہ کنگ مہ بیت۔ اے دگہ گپ انت کہ کئے درآمد ء وتی لوگ ءُ زمین ء بہ سگیّت؟ چیا بہ سگیّت؟ وتی آجویں زند ء بباد بہ دنت ءُ دگریے واز مند ءُ واستیگی زندے چہ وتی دلکشّ ء گچین بہ کنت؟ اے بحث و پہ ہروہد ءُ پہ ہرراج ء(زوراک بیت شریا نزوربیت شر) است ءُ برجاہ انت۔ بلے آپ نہ بوہگ ء ہروہد ء ڈکاّل آماچ بوہگ…… ایشی سرا بِیچار و لوٹیت۔ زمین ءِ چیر ءِ آپ…… زمین ءِ سربر ءِ آپ…… اے بابت ء چارھے و سازگ لوٹیت۔ سکندر ء ساری کوروش موسم ءُ آپ ء گاڑلینت ءُ رند ء سکندر آعظم یا سکندر مقدونی ء راہمے آپ ء ’ آپی سِنگ‘ ء رسینت ءُ انگت رند تِرا عرباں ہم پمشکہ چمّ جتگ ات۔ اے زمین ء بازیں درآمدیں لگت سگتّگ انت۔ آاتکگ انت ءُ شتگ انت۔ آہانی یات ءُ نشان بس منتگ انت بلے اے و منی انت…… گڈا منی و منی انت، منی کنگ بہ بیت۔ پاکستان کا ثقافتی انسائیکلو پیڈیا ءِ بلوچستان بہر ءِ تاکدیم6ء نبشتہ انت کہ ہپت تلار ءِ زرباری روچ دراتک ء ہما ہیکل ءِ کہ پُرشتگیں نشان است انت، کوہنیں آثارِ قدیمہ ءِ زانتکارانی رِد ء اے آپ ءِ مزنیں تلاوگ/ ہوٹگے بوتگ۔ ایشی جوڑ کنگ ءِ رہبند ایران ءِ تخت گاہ پالپتر( پائنا) ء ہمرنگ انت بلے ایشی سرا زانتکاران ء کارکنگ لوٹیت۔
	ہمے پیم ء ماں ہپت تلارء لہتیں سالاں سریک تلاوگے بُرز ء بندگ بوتگ ات کہ آئی جوڑ کنوکیں اُستا یاکسب کار ءِ نام عثمان بوتگ۔ تاج محمد نامیں مردمے ایشی یک کارکنوکے بوتگ ءُ اے کہدہ ھلک ءِ ٹھیکیداری ء راجہ یا کہ شھزاد(؟) نامیں افسریے باریگ ء بندگ بوتگ کہ ایشی مقصد آپ ءِ جم کنگ بوتگ۔ یکے و دؤر ءِ گردشت ءُ پدا آسمانی گرندیے بیشکاری ء اے تلاوگ پروشتگ ءُ پدا ہپت تلار ءِ یک لمبے ء بوہگ ءِ سبب ء زوت تل ءُ ترک بوتگ ءُ لینڈ سلائیڈنگ ءِ کمّے اثراتاں کپتگ۔
	کمّے آدیمتر ء جہل ء بند گونگیں بستے کہ بہ گندئے پہ آپ ءِ جم دارگ ء کار گرگ بیت بلے اے کارچرے لاگر ءُ نزوریں بست ءِ گنجائش ء باز باز در اِنت۔ باہد ہمیش انت کہ ہپت تلار ءِ کوہ ءِ بازین شیلگانی آپ ہوار کنگ ءُ یک جم کنگی جاھے جم دارگ بہ بیت ءُ اے پیمیں چار پنچ ہوٹگ اے کمی ء راتاں یک ھدّے ء پِیلہ کُت کن انت ءُ مردمان ء آسراتے دست کپت کنت،ماوتی نندگ ءِ وہداں اے دیست کہ پہ اودے کیمپ کتگیں مردمانی واستا چہ پسنی ء آیوکیں بوجیگاں آپ آؤرت ءُ ہمے پیم ماہم وتی واستا چہ وتی زیرو پوائنٹ( اورماڑہ ءِ تاک ء) آپ زرتگ ات۔ بزاں اے گُشگ شر تربیت کہ پہ ہپت تلار ء آپ مزنیں جیڑھے بِلّ کہ اودا ہرنیمگ آپ…… آپ…… ءُ بس آپ…… اِنت۔















لائیٹ ہاؤس

	بالاسر ء ہمدا کہ ماکیمپ کتگ ات، لائیٹ ہاؤس بُرز ء دراات۔ بلے وہدیکہ توچہ بالاسر ءِ سرکپگ ءِ راہ ء سرکپ ئے یاچہ ساد ءِ کنڈگ ء کہ وڈّھ گُشگ بیت گڈا دور ء چماّنی شانکگ ء تئی دل ء مردم اوشتاتگ انت بلے ہرچوں کہ دیم ء رواں بئے گڈا پدّر بیت کہ اے گیس ءِ ہورکیں سلنڈر انت کہ پہ شاہدی ء اوشتاتگ انت۔ اے لائیٹ ہاؤس ءِ سرا 1983ء نبشتہ انت۔ یک گورے سولر سسٹم(روچ ءِ سرابجلی جوڑ کنگ) ءُ دومی نیمگ ء گیس ءِ سلنڈر ءِ سرا ایشی ء کارکتگ ءُ ایشی چار ءُ گذار ءِ واستا یک مردمے ہم دارگ بوتگ ات کہ آنوں باریں چہ چنکہ وہداں بیگواہ انت۔ یک نجی ٹی وی چینلے ء ہپت تلار ءِ سرا پروگرام کتگ ات بلے آئی ء لائیٹ ہاؤس ءِ اصلیں دروشم پیش نہ داشت بلکیں دگہ جاھے ءِ یادگہ لائیٹ ہاؤسے ءِ یا بہ گندئے ہمیشی ورنائی ءِ عکسے پیشداشتگ ات۔ ماجیونی ء دران ء لائیٹ ہاؤس ءِ نِوان ء شپ گوازینتگ وش بوتگ بلے ایشی ء رابزاں اے لائیٹ ہاؤس ء را انچو وہد ء گپتگ کہ اے نوں وت وتی سرا موتک آرگ ء انت۔ اے لائیٹ ہاؤس ءِ غم ہمیش انت کہ وتی مہلوک ءِ درء نہ رؤت۔ بزگیں ماہیگیرانی کار ء نئیت۔ نہ تہنا ہپت تلار ءِ کوہ ءِ سرا ایشی لوٹ است انت بلکیں ہمے نزّیک ء گراب نامیں ترشتیں تلارے آئی سرء ہم انچیں روژنائی یے لوٹیت تنکہ دُچاّر ورگ یا ڈِیکّ ورگ ءِ، ٹکرّ ءُ ٹپیّ بوہگ ءِ وئیل ءُ حادثہ مہ بنت۔






کسیپ(Tortle)

	ماماں ہپت تلار ءِ اولی شپ ء بالاسر ء وہدے وتی کیفاں پہ وتی کارء منصوبہ سازی کنگء اتاں تہ نزیک گورا جہہ منندیں لہتیں نوک ورناہیں چُکاّنی زور ءُ شوریں توار جسک اِت۔ ماوتی گوشان ء ٹاپُر ینت تہ معلوم بوت کہ بزگیں کسیپے ء رارین ء گپتگ ءُ آتیاب ء پہ ہمے مقصد ء اتکگ۔ ماں جیونی ء کسیپ شرّیں وڑے ماں دران ء دیستگ انت۔ ماں اورماڑہ ء تاک ء آہانی چئینی ٹریکٹر ء ِ رنگیں پد ہم دیستگ انت۔ اورماڑہ ءُ جیونی دوئیں جاہاں مردم است ات ایشانی پہازکاری ء بلے ہپت تلار ء ہچ مردم مانہ دیست ۔ ایشی رین من چِد ءُ ساری نہ دیستگ ات ءُ اے یک شرّیں ندارھے ات۔ ماکیمرہ ءِ تہا اے ندارہ تہاروکی سبب ء بند کُت نہ کُت البت وتی دماغ ء الّم ء اے ندارہ نقشینت۔سک باز اپسوزی من سباہ ء بوتاں وہدے ہمے بیچارگیں کسیپ ءِ دوشیگیں داتگیں نرم پوستیں ھیکاں گوں ہماورناہیں بے فکریں چُکاّن ء لئیب ء دیست کہ آہمودا ادارُکی جہہ مننداتنت۔
من گریتگ ءُ گریتگ دل ء







قبر ءُ زیارت

	مارا اودا نندگ ءِ وہداں سبزل نامیں کماشیں میدے دچار کپت۔ آئی گُشگ ات کہ انگریزاں انّوگیں پیر پگاڑہ ءِ پیرک وہدے پاہو داتگ گڈا ہمداآرتگ ءُ کلّ کتگ بلے یک بلوچیں میدیے سرہمدا کپتگ گڈا آئی ء گُشتگ کہ ادا بلکیں خزینہے کلّ انت۔ آئی پٹّئتگ گڈاتابوتے دیستگ ئے۔آئی پدا آرا ہموداکلّ کتگ۔ وہدے اے ھال انگریزاں سربوتگ گڈا آہاں آئی ء را پدا دگہ جاھے بُرتگ ءُ نزانتیں جاھے ء۔ بلے بازیں مردم انگت ہم اے گپّ ءِ منّوک انت کہ ہما پیر صاحب پگاڑہ کہ گوں انگریزاں دست ءُ جیگ بوتگ آانگت ہمدا کلّ اِنت۔ آہانی گُشگ ءِ رِد ء اے نانی ءِ گوریچانی نیمگ ء بوتگ۔
	واجہ سبزل ءِ گُشگ ءِ رد ء اے ہپت تلار نہ بلکیں ہپت لال انت کہ ادا ہپت بزرگ است۔ مئے بازیں جُست ءُ پُرساں آئی ایوک ء بس اے لہتیں نام گپت انت۔
……قلندر( آئی پدا بُلّے شاہ ہم گشت گوں)
……خضر(ھِدر)
……نانی
……شمس یاشے کوہی یا غیبانی پیر
قلندر،ھِدر(خضر) یا شمس ءِ ٹھکانہ انت، زیارت انت، قبر نہ انت۔ اودا اتکگیں گیشتر ماہیگیراں ہمے زیارتاں حاضری دات ءُ پدا بسکوٹ ءُ دگہ چیز خیرات کُت۔
	یک دگہ روایتے ہم گُشگ بوت کہ ادا ہپت جنین زہگیں گؤرانی قبر انت۔ چہ ایشاں ابید یک دگہ قبرے ہم است۔ پیشتر ء ہندوؤانی مذہبی ءُ حاکمیں مردم ادا اتکگ انت ءُ وتی عبادت اِش کتگ۔ نوں مسلماناں ہم مراقبہ ءِ واستا جاگہہ اڑکتگ ءُ قلندر ءِ ٹھکانہ ءِ نام ءِ سرا جاھے ٹاہینگ بوتگ کہ آئی تہا ٹانکاباڑی یا ٹانکاباری( ہما ہپتی کہ عبادت جاہاں ایر بیت ءُ آئی تہا مردم وتی دزرس ءُ گشاد ء زرّ مان گیج انت، بازیں مسیتاں ہم ایربیت) ہم ایر ات۔ مراقباہانی جاہ دائرہ ءِ شکل ء( فوٹواں بہ گند) روپگ ءُ ساپ کنگ بوتگ انت۔بلے کسانیں راھداری ءِ بندات ء چُلّ وڑیں دروشمے ٹہینگ بوتگ کہ اودا آس یا اشکر ایرکنگ بوتگ ءُ سوچکی سوچگ بوتگ۔
	اودا ہنگلاج ء یک مندرے است کہ نانی ءِ مندر گُشگ بیت۔ ہمے پیم بولان ء ہم نانی ءِ زیارت است انت۔ انچو بازیں مردم ہپت تلار ء نانی ءِ قبر( کہ باز آرا نیانی بزاں جنیں زہگ ءِ نام ء دنت) ءِ ھستی ءِ گپّ ء جنت۔ ہمے ہیکل کہ بازانی گُشگ ءِ ھساب ء آپ ءِ مزنیں تلاوگے بوتگ چہ لوکل سیمنٹ ء جوڑ کنگ بوتگ کہ ہمیشی ء را کُورراہ ءِ سیمنٹ ہم گُشنت۔ نوں بیاچاریں اے کُورراہ ءِ سیمنٹ چے ئے؟

	کُورراہ ءِ سیمنٹ
	یک دومردمانی گُشگ ءِ ھساب ء( من وت سدّک نیاں) کوہ ءِ یک خاص وڑیے سنگ ء زور انت ءُ آرا باز پچ انت۔ ہمنکہ گرم کنگ ء پد آرا سارت کن انت ءُ آئی پوڈر ء جوڑ کن انت۔ پدا ہمے پوڈر ء ترکن انت ءُ سیمنٹ ءِ کار ء چہ ہمیشی گرانت پہ لوگ ءُ جاگہانی اڑ کنگ ء۔ مئے ہمراہ یے گُشگ ءِ ھساب ء اے سیمنٹ یا پوڈر پدا سدانی سدانی سال کشیّت۔( نزاناں چے دروگ ءُ چے راست) ہپت تلار ءِ بُرز ء کہ ہمے استان، ہیکل یا مندر است انت چہ انچیں سیمنٹے ء جوڑ بوتگ کہ نوں تو آرا دست جن ئے لُڈیت۔ آئی ء چونا و وتی طبعی عمر سرجم کتگ بلے چوکہ اے راجی مڈّی ءُ میراثے (ہمے ہیکل) گڈا ایشی ء را ہما اصلیں صورت ء برجم دارگ یا پہاّزگ الّمی الّمی گپّے بیت۔
	 ماں مندر یاہیکل ءِ گپ ءِ تہا کُورراہ ءِ سیمنٹ ءِ گپ دراتک کہ ماآرا لوکل سیمنٹ گشت۔ اے مندر ءِ بندگ ء نہ تہنا سِنگ ء چے کار گرگ بوتگ بلکیں تراشتگیں ھِشت ہم گندگ بیت( عکس ء بہ گند)، شُوریں سنگ ءِ باز پچگ ، پوڈر کنگ، پدا ترکنگ، پدا بندگ ءِ کار ء سنگ ءُ ھشتانی سرا کارگرگ…… اے پیم ء ہماجاہ کہ بندگ بیت بلاہیں عمرے جنت۔ ہمے ہیکل ءِ دیوال ء را وہد ء گپتگ و گپتگ بلے یک نابزا نتے ء چہ وتی ناشریں دماغ ءِ شیطانیاں تاوان داتگ ءُ کسانیں بہرے لڈینتگءُ لُمبینتگ۔ الّم ء آچرے زانت ء زبہر بوتگ کہ اے ہیکل و منی زمین ءِ سراانت منی میراث انت۔ دل تُکشیت پہ وتی مردماں کہ باریں آکدی اے زانت ءِ واہند بنت ؟ بالاسر ء ساد وڈّھ یا ساد ءِ کنڈگ ءُ واجہ ھِدر ءِ بُنجاہ ءِ نیام ء یک قبریے سوج بوتگ کہ ماآرا نہ دیست۔ ہمے پیم چیر سر ء جہل ء لہتیں قبر انت کہ مسلمانانی درابنت ءُ کمّے سنگ ِپر داتگ ءُ نشان کنگ بوتگ انت۔ گشنت کہ اے مردماں آپ ءِ سفر ءِ وہداں ساہ داتگ۔ آہانی ہمراہاں آہان ء نہ دیم ء برت کتگ نہ پشت ء پمشکہ ہمدا کلّ ءُ کسارت اِش کرتگ انت ءُ نشان ءِ واستا ھاک پِر داتگ ءُ سنگ سرء داتگ انت کہ اے قبر ظاہر بہ بنت۔
	 اودا مارا ولی داد(؟) نامیں ماہیگیرے دچار کپت۔ آئی گشت کہ لہتیں سال ساری من وتی بوجیگ ءِ سرا چہ پسنی ء پہ ہپت تلار ء شش ہندو ( گؤر) آرتگ۔ آہاں من ء ھشت ہزار مُزّ داتگ۔ آمن آرتگ انت آہانی تہا چار مردماں ہپت تلار ءِ کوہ ء سر کپت کتگ وہدیکہ دو مردم ء بیرا کتگ۔

























اودا شاہین گرگ ءِ کونڈے است ات

	دور ء چے چارگ ء مردم گشیت کہ اے ہیلی پیڈے جوڑ بوتگ ءُ اداہیلی کاپٹر زانہ رؤنت کاینت۔ یا چوش ہم خیال کنگ بیت کہ اے پہ مراقبہ ء عبادت ءِ واستا زمین ءِ ٹُکرّے گچینگ بوتگ بلے اِناّں…… اے و شاہین ءِ گرگ ءِ جاگھے…… شاہین ءِ گرگ شر اِنت یا ھراب، اے دگہ گپّے،…… ایشی ءِ رومانس…… ایشی قانونی پیچیدگی۔ اے دُراہ جتائیں بحث انت۔ اے بابت ء چہ سنگتاں یک نقشہ یا ڈایا گرامے جوڑ کنائینتگ کہ اے چتور گرگ بیت ءُ چوں…… اے ڈرائنگ یا ڈایا گرامے تہا بازیں لبز ءُ ٹرم(Term) پہ من انچو مشکل اتنت من الّماں کہ پہ بازیں وانوکاں انچو گران بنت۔ پمے ھاترا بیا ایشاں یک یک ء گیشیناں۔
	1۔ دام:۔	 ہما نِٹNet دام انت کہ ماہیگیر آئی سراماہیگ گرانت۔ آئی دراجی ءِ کساس دوگواز ءُ بُرزی ءِ کساس یک ءُ نیم گوازبیت۔
	2۔ کُرو:۔	 کلّ یا ڈبّے کہ آئی تہا ریپینگی کسانیں مُرگ شانتل‘ کپوت‘ بئینکو( بیٹر) یادومی مُرگ دارگ بنت کہ آئی پاد ء رگ یا بارگیں ڈور بستگ ءُ پہ شاہین ءِ ریپینگ ءُ رد دیگ ء در ء آرگ بیت۔
	3۔ کونڈ:۔	 زمین ءِ توک ء را درچنئگ بیت آئی تہا نندگ بیت‘ وسپگ بیت۔ لہتیں مردم ایشی ء را ہمنکہ مزن کنت کہ سرجم ء بانے بیت۔ آئی تہا نِندانت۔ تاش کن انت۔ ہرمردم ایشی ء را وتی آسرات ءِ وڑاجوڑکنت۔ ہمیشی تہا نند انت ءُ سرجمیں کنٹرول ء کن انت بزاں اے کنٹرول روم انت۔
	4۔بِدوار:۔	یک مُرگے کہ ایشی پاد ء مُرگی بانزلے یادگہ انچیں چیزے/شکلے پہ رد دیگ ءِ واستا بند انت ءُ ایشی ء را ہمے نزیک ء بال دئینت۔ بزاں شاہین ء ریپین انت کہ بدوار ء شکارے گپتگ ءُ ادا شکار باز اِنت۔ ایشی ء را گیشتریں وہد ء بال دئینت۔
	5۔مُرّرڈّو:۔	مُرگانی بانزل کہ آرا پُٹ پِر انت یا انچیں پیمے ءِ جوڑ کن انت ءُ آرا کرپاس مان گیج انت۔ آئی شکل چومُرگ ءِ بانزل ء بیت۔ ایشی ء را دروگیں مُرگ گُشگ بوت کنت۔بزاں بلوچ انچو کہ ذاتگیں مادگ ءِ گوسک مریت،آئی پوست ء کاہ ءُ بوچ مان گیج انت آرا ریپین انت کہ آئی شِیر گار مہ بیت۔ چہ ہمے مُرّ رڈو ء انچیں ریپینگی کار گرانت۔
	6۔ کوپ ءِ کڑی:۔	چاہ واری کوپ یادگہ ہمے رنگ ءِ چیزے کلّ کن انت ءُ آئی کڑی ء دراکن انت۔ ہمے کڑی ءِ تہا ء چے ہما رگ یا بندیک ء گوازین انت۔ اے رگ کُرو ءِ تہے مُرگ ءِ پاد ء بستگ ءُ دومی نیمگ ء آئی سرکونڈ ءِ تہا نندوکیں مردم ء گون بیت۔باز جاہاں دو دو نیمگاں کوپ ء کلّ کن انت۔ انچیں جاھے کہ زمین نرم بیت اودا سِنگے یادگہ انچیں وزنی چیزے کلّ کن انت جُہلی ء آرا لوپے مان کن انت کہ برز ء پہ بندگ ء کار بہ دنت۔
	7۔چارگ ءِ ٹنگ یاکڈک:۔	کونڈ ءِ سربر ء یا چھت ء انچو بند انت ءُ انچیں دروشمے ء کارانت ئے کہ ہما جاہ ءِ زمین ء گوں ہم رنگ بیت۔ انچو کہ گرین ہاؤس(Green House) ءِ چھت ء جوڑ کنگ ء کمان دروشمیں بمبو ءِ دار یاکہ پائپ ءُ سریا ء کاربند انت انچو ہمے کونڈ ءِ سراہم ۔ باز مردم ترّیں کرز ہم زوریت۔ ایشی چھت ء یاسر ءِ بہر ء سوتلی ءِ گونی ء چے ساہگ کن انت ءُ زمین ءِ رنگ ء دون ئے کن انت۔ ہمے گونی ء را بازنیمگاں ٹُنگ یا کڈک پِرکن انت کہ چہ ہمیشی کونڈ ءِ نشتگیں مردم وتی شکار ء چاریت۔ اے وڑا آچاریں نیمگاں چارت کنت۔
	8۔دام ءِ چِکّگ ءِ تار:۔	وہدے شاہین کئیت ءُ کلیّں کوپ ءِ کڑی ءِ نزیک ء مُرگ ء گندیت ءُ آئی جنئگ ء انزار بندیت گڈا کونڈ ء نندوکیں مردم، دام کہ لٹّ ءِ سہارہ ء واپینتگ ئے، آئی بستگیں تار ء چِکیّت۔ دام اِے دیم ء پاد کئیت۔ سرپیت ءُ دومی نیمگ ء کپیت۔ شاہین ہمیشی چیر ء کئیت۔
	9۔ تار ءِ دومی سرءِ میھ:۔	اے تاردام ءِ تہا بیت ءُ پدا ایشی سرے کونڈ ء نشتگیں مردم ءِ کِرّ ء بیت۔
	10۔بُرجی:۔	بُرجی یے مِکّ کنگ بیت کہ آئی سربر ء بِد وار نندیت ءُ مُرّرڈو بِدوار ءِ پاد ء بندگ بیت۔
	11۔کروءِ مُرگ ءِ تار:۔	ایشی ءِ یک سرے کُرو ءِ مرگ ءِ پاد ء بیت ءُ دومی سرکونڈ ء نشتگیں مردم ءِ گورا‘اے بلے چہ کوپ ءِ کڑی ءِ تہا گوزیت ءُ کونڈ ء سربیت۔
	12۔دروازگ:۔	کونڈ ءِ پترگ درآیگ ءِ واستا یک دریگے ءِ کساسء دِرّے ہمے گُدیاگونی ء پِر کنگ بیت کہ کونڈ ءِ سرااِنت۔
	13۔ بدوار ءِ چکگ ءِ تار:۔	ایشی یک سرے بدوار ءِ پاد ء ءُ دومی سر کونڈ ءِ نشتگیں مردم ءِ کنٹرول ء بیت۔
	مارا اے کارء کارنیست کہ جنگلات ءِ محکمہ ء را آئی ذمہ واریاں یات بہ دیائینیں بلے لہتیں لہتیں ورنا ٹولیانی ہمے وہداں مزنیں جم ءُ جوش چارگ ءِ لائق انت۔ ٹولی کہ جوڑ بنت گڈا آہانی حرچ ءُ درچ بہر ءُ بانگ بنت۔ لہتیں مردم محنت ء، لہتیں دگہ انتظام ء ءُ لہتیں زرّ ءِ خرچ ء۔ ہرگروپ ء را آئی سوب مندی ء پد زرّ ءِ بہر رسیت۔ بزاں ہردیں شاہین ءِ بہازوروک آئی منّت ء کاینت۔ آئی لوگ ء چکرّ جن انت گڈا اے مردم ءِ داب ءُ گوم لائق ء سئیل بنت۔ بازیں شاہین گروکیں سنگت دیستگ انت آہانی گُشگ اِنت کہ اے انچیں زرّ انت۔ انچو کاینت انچو رؤنت۔
	 کمّے گپ گرگ ءِ عمل ءِ جنئگ ءِ ہم شربیت۔ کونڈ ءِ تہا نشتگیں مردم بدوار ء بال دنت۔ آئی پاد ء ہما مُرگ ءِ بانزل( مُرّرڈو) بستگ۔ وہدے شاہین چہ دُور ء ایشی ء گندیت گڈا ہمیشی نیمگ ء دلگوش بیت۔ کونڈ ءِ نندوکیں مردم کُرو ءِ اندیمیں مُرگ ء یا مُرگاں در کنت کہ شاہین پمیشاں تیمچہ بہ کنت۔ شاہین اے مُرگاں گندیت اِنزار بندیت۔ شاہین کہ انچو پہ ہمے مُرگاں رسیت ءُ ہمیشانی جنئگ ءُ ورگ ء دلگوش بوہگی بیت، کونڈ ءِ نندوکیں مردم دام ءِ تار ء یاڈور ء کشیّت۔دام دومی نیمگ ء کپیت ءُ سرپیت۔ شاہین آئی تہا بند بیت۔ اے پیم ء شاہین ءِ گرگ ءِ ھال چورنگ ءِ گواھی ء پرشیت۔












بئینکو گرگ ءِ نشان

	ہمودا ماں ہپت تلار ء بئینکو گرگ ءِ دام ہم جتگ ات۔ بمبُو ءِ دار یا دومی انچیں داراں دو دو سئے سئے میٹر ءِ پسنِّد ء کلّ کن انت۔ بازیں مردم تاب کائی یاگومبیں یاCurve صورت ء ہمے داراں منڈین انت۔ بازیں مردم سیدھا یا تچکائی یاStraight کلّ اِش کن انت۔ دام ء ہمے داراں اڑین انت۔ کساس یک ءُ نیم یا دومیٹر ءِ برزادی ء اڑین انت اِش۔ دراجی ء ھرکس وتی تب ء یا وتی دام ءِ کساس ء۔ تیوگیں شپ ء آٹو ریورس(وت سرا پشت دیم بوہوکیں) ٹیپ ریکارڈ ء بیٹری ءِ کمک ء جن انت۔ اے ٹیپ ءِ توار شپ ءِ بے تواری چہ کرناہانی یا اسپیکرانی وسیلہ ء شنگ ایت۔ تیوگیں شپ بئینکو مُرگ ہمے کرناہانی چپ ءُ چاگرد ء جم بنت ءُ بال کن انت گڈا ہمے دام ء اڑ انت۔ برے برے شکار کنوک سُبک سبک ء بئینکو ء سردئینت دام ءِ نیمگ ء۔ اے مُرگ بازبُرز بال کُت نہ کنت۔ موسم ءِ اول سراں کم گرگ بیت بلے پدا گوں وہد ءُ ماہ ءِ پجّی ء ایشی کساس ودان کنت۔ ایشی ءِ شکار بندنی دمگ اورماڑہ ءُ پسنی ء باز بیت۔ اول سرا گرگ کہ بیت اے پزوّر بیت بلے ہردیں کہ گرگ بیت ءُ ڈبّ ء دارگ بیت گڈا لاگر بوہان بیت۔ اے باز دابہ ءُ معصومیں مُرگے۔ بازیں دمگاں ایشی ء رادکاناں بہا ہم کن انت ءُ باز جاہاں ایشی رودینگ ءِ فارم ہم است۔ بازیں مردم انچو ایشی ء نہ وارت بلے گیشتر مردم ایشی ء راگوں ھُبّ ءُ چاڑے ء ور انت۔ ایشی اُردو نام (بٹیر) اِنت۔




غار یا سُوپ

	چونا ء ہما جاہاں کہ کوہ چہ دریا ء نزیک بنت اودا غار یا سوپ الّم بیت۔ ’’ اے جزیرہ ءِ زربار ء یک غارے است کہ ماہیگیراں آئی سرا وتی ستک ءُ عقیدہ ءِ ھساب ء علم ءُ بیرک جتگ۔ آگشنت کہ ادا حضرت علیؓ ءِ دُلدُل ءِ سرمبانی نشان است انت۔ اگاں چے تاریخی صورت ء حضرت علیؓ ھچبراے دمگ ء نیاتکگ‘‘۔
	اے ٹُکّر من چہ پاکستان ء ثقافتی انسائیکلو پیڈیا ءِ بلوچستان بہر ء زرتگ۔ مید اے جاہ ء را گوں باز عزت ءُ شرپ ءِ نگاہاں چارانت۔ چونا ء اے ہما غار اِنت کہ یک وہدے کہ چہ پسنی ء لہتیں کسانیں چُک آوار جنئگ بوتگ اتنت گڈا آہمیشی تہا دارگ بوتگ انت۔ باریں چُکّ وتی مردماں دست کپت انت یا نہ البت ہمے چُکاّن ء پِریں لہتیں گُد ہمے غار ء الّم ء دست کپتگ ات۔ اے وہداں کہ ماپہ غار ء رسگ ءِ جہد کتگ ات گڈا مارا آپ ء وار نہ دات۔ ماغار ءِ توک و دیست نہ کُت البت چہ جوگنو ءِ کِرّ ء گوزان ء ماآرا دیست کہ اے شاہدی ء’’شِنزی‘‘ دنت۔ ترشت ء سوار ماگوں بژنیں ءُ واہگی چم ءُ دلے’’سئے سنگاں‘‘ سلام کناں گوستیں ءُ پہ ترشتیں ءُ شتنگیں گراب ءِ نزیک ء سر بوتیں۔ گراب ءِ چپ ءُ چاگرد ء چکراتیں ءُ پدا ھُرجت پہ دیم ءِ جنزگ ء۔






نوں مئے دیم گوں اورماڑہ ء ات

	اولی روچ ء مابالاسرء ایر کپتگ اتیں۔ ہپت تلار ء سرکپگ ءِ دوراہ انت یکے بالا سر ء ءُ دومی چیر سرء۔ پہ سرکپگ ء بالا سر ءِ راہ وشتر اِنت ءُ انچو پہ ایر کپگ ء چیر سر ءِ راہ۔ ایر آیگ ءِ راہ ء ترازپّ گونگیں یک دو گونگ ہم ملاقات کن انت۔ ہما نزیک ء جہل ء لہتیں قبر گونگیں دروشم انت کہ باز گشیت،سفر ءِ نیام ء وفات بوتگیں مردم انت کہ ہمراہاں دگہ نیمگے برت نہ کتگ انت بلکیں ہمدا زمین ءِ باہوٹ کتگ انت۔ چیر سر ءِ نیمگ ء یک ذگرانہ یے جوڑ کنگ بوتگ کہ اودا عبادت بیت ہمے پیم ء بالاسرء یک مسیتے زیارت ءِ کرّ ء سنگ بندی ء جوڑ کنگ بوتگ۔ ہمیشی مان ترّ ء گوں شنزی ء ہوار ہما غار اِنت کہ حضرت علیؓ ءِ نام ء گوں ہمگرنچ اِنت۔
	روچ کہ چہ مُہر ء لیٹاں بوت ءُ ماوتی ٹولی نزّ آؤرت گڈا ماوتی ٹانٹ ءُ گلومان چت انت۔ اسپیڈ بوٹ یاترشت ء ماوتی اُردانی لڈگ ء سروتی سراتکگیں وردنی چیز وتی ہمسائگاں بکشات انت کہ نوں مئے نسبت ء آہان ء شرتر کاراِش دات۔ مااے دوستیں ہمسائگانی منّت گپت ءُ وتی اولاک ء سرکپتیں۔ پدا انجن ءِ توار، آپ ءِ ژپّ ژپّ…… ہما ما، ہماراہ۔ ہما لواری ،حبیب، سرور ءُ رزاق( مئے راھشون)۔ ہما سلیم بزّگ ، جاوید امبر ءُ من…… دیم پہ اور ماڑہ…… ماڑی ءِ کوہ ءِ نزیک ء روچ ءِ بُڈّگ ءِ ندارہ…… تاک ء سربوتیں۔ مئے گاڑی مئے ودار ء۔ سرکپتیں ءُ لوگ ء رستیں۔ اینکا روچانی غیر حاضری ءُ چِلّیں گُد،ژندی، ھید ءُ آپ …… جان شود ء پترتیں ءُ سارتیں گینے کشت،ءُ پداوت ء راپہ وتی ہمروچی ئیں کاراں ساڑی کُت
لشکر ءِ چن ءُ لانچ ماں بلوچستان ء 
(دیپاچہ)

	وھدے کہ زِرّے نیمگ ءِ لہتیں قبیلھاں چیزے گدّارانی سکین ءِ پد ء حکومت ءِ ناپرمانی بنگیج کتگ ات، رودر آتک دمگ ءِ لھتیں اثر مندیں مردماں اوں پہ شورش ءُ جاورانی ھراب کنگ ء لانک بستگ ات، گڑا اے جاور ھال سوب بوت انت کہ بازیں ٹولی ئے یاگی بہ بیت ءُ ماں مزنین بھرے چہ اے دمگ ء وتی واک ءُ تاکت ء برجاہ بکنت۔ 
	گڑا چہ شاھنشاہ ھما یونی ءِ نیمگ ء رودرآتک لشکر (لشکرشرق) ء ھکم دئیگ بوت کہ اے شورشانی واپینگ ء لشکر کشی ءِ چن ءُ لانچ ءِ بکنت۔ اے کتاب بلوچستان ءِ لشکر کشی ءِ کسہ انت کہ شمے دیما انت۔
	اے وھداں کہ اے لشکر ءِ سپاھی گوں مزنیں کوشست ءُ جُھدے ء گدّارانی پروش دئیگ ءُ گلائیش اتنت ایشی ء باوجود کہ بازیں کارانی وجہ ء من دستگٹ اتں ءُ من ء بازیں موھے نیست ات۔ 
	بلے پدا ھم لاچار بوتاں بلوچستان ءِ لشکر کشی ءِ کتہ کاریاں پہ اے دگرانی سرپدی ء بہ نبیس۔
	 وھدءِ کمی ءِ سوب ءُ پہ اشتاپی نبیسگ ءِ وجہ ء اے بوت کنت کہ اے کتاب ءِ تہ ء ردی ے بہ بیت۔ من پیسر ء چہ شما پھلّی لوٹاں ۔ اے کتاب ءِ چاپ ءُ شنگ کنگ ءِ یکے چہ اثراں ایش انت کہ پہ لشکر ءِ ایدگہ سروک ءُ سربراھاں سکین ئے بہ بیت تاں آ ھم وتی کتگیں جنگانی ءُ انچوش ھما جنگ کہ رند ء بئنت ، آیانی کسّہ ءُ کتہ کاریاں بہ نبیس انت۔ 
	اگاں اے پیما سجھیں جنگانی ءُ لشکر کشی یانی کسّہ نبشتگ بوتیں انت۔ 
	مروچی مزنیں ءُ شرّیں کتابے پیم بوتگ ات ، کہ سوجے بوتگ ات چہ پیسرگیں ردیانی پھریزگ ء ۔ ءُ پہ لشکری ءُ جنگی راجدپتر ء ، ءُ جنگی رپک ءُ ھُنر ء شریں سکین ئے ات۔ انوں جاور ھالانی سرپدی ءِ ھاتر ء چیزے چہ بلوچستا ن ءِ حد ءُ ھبیلے جاوران ءُ چیزے چہ بلوچستان ءِ راجدپتر ءِ بابت ء شمئے دیما کاراں ءُ گڑا اے لشکر کشی ءِ بابت ء شمارا سرپدی دیاں ۔


														بھمن ماہ ۱۳۰۷
					امیر لشکر امان اللہ جھانبانی






پیشگال

	دانکے گوں گُلیں وانوکاں، اے کتاب روبرکتی بلوچستان ءِ راجدپتر ءِ یک بھرے اِنت۔ اے گوشت کنیں اے سرڈگار ءِ بندیگ کنگ ءِ گھتریں کسّہ ھمیش اِنت کہ اُرش یاروک ءِ وتی جند بیان اِش کنت۔ اگاں گوستتگیں دؤر ءُ باریگ گوں وھدی چست ءُ ایر ءُ سرگوستاں کہ مردمانی زند مان ء آتکگ انتءُ وتی اثرات اِش سرڈگار ءِ سر ء ، ءُ مردمانی زند ءِ سر ء ایر کتگ ءُ گوستگنت، راجد پتر گوشگ بئینت ۔ گڑا آسر گوست کہ پہ آیوکیں نسل ء ڈولے نہ ڈولے سر بیئنت ، وھدے کہ کرن گوز انت ءُ ھچ پیم ء زانگ نہ بیت چہ آھکیں کسّھاں چینچوک پشت کپتگ ،گڑا آ چے نام گرنت۔ گوشنت راجدپتر چیر دئیگ بیت بلے ناموراں نبیت۔
	چہ اے اُرش ء ھشتاد ءُ چیزے سال گوستگ ، اگاں آ وھد ءِ چم دیستیں گواہ پشت نہ کپتگ انت ، بلے اے بوت کنت بازیں کسّہ ءُ سرھال آیانی پُشپداں سر بوتگ انت۔ بلے وھدے ماگنداں اے کتاب ءِ نبیسوک کہ وت اُرش یاروکیں لشکرانی امیر ءُ سربراہ اِنت، آ نہ وتی تُرس بیم ء چہ اے لشکر کشی ءِ آسر ء چیر دنت، ءُ نے کہ چہ وتی آ درستگیں شپانی بے وابیاں بے ھیال بیت۔ 
	ءُ مستریں گپ اِشنت ھما مردمان ء کہ آیانی کُشگ ء آتکگ ، ھما مردمان ء کہ گوں آئی ءِ لشکر ءِ سپاھیگاں پہ تمردی مِڑگ ء انت، بلے پد ء ھم چُنت جاہ ء آیانی دلیرے ءُ شھمیرے ءِ ساڑایگ ء وتی دپ ء نداریت۔ اے آئی ءِ بلوچ دوستے ءِ مارشت نہ اِنت، بلکں گوشت کنیں گرانیں ھکیکت ءِ چیر نہ دیگ اِنت، ءُ اِشی ء ھم گوشت نہ کنیں اے کتاب تاں چہ حد ء گوں ھکیکت ء ھمدپ اِنت۔ 
	اوو آ بلوچاں ساڑ ء ایت بلے ھما مرداں کہ بالی گرابانی بمب شانی ءِ چیر ء ، ءُ مشین گنانی تیر گواری ءِ دیم ء گوں پلتھی یک تیر ءُ پنچ تیراں وتی ننگ ءُ ابروے پھریزگ ء سینگ اِش پہ تمردی سپرکتگ۔ آ گوشیت اے چونیں سرمتابیں سرگنوک انت کہ نہ وتی مرک ءِ اندیش ءِ است ءُ نے دگر ءِ کوش ءِ پرواہ۔
	بلے آ کساں کہ یک دستے ماں سینگ ء ، گوں دگہ دستے ء کلاتانی کُبل ءُ کلیت اِش ماں طلائیں درپاں اُرش کنوکیں لشکر ءِ محھمانی اش کتنت، ایوک ء آیانی نام ء یاد کنت ءُ بس۔ 
	چیاکہ آسر پد ات اے شتہ روچان نے ستا براھیت ، ءُ نے کہ آیوکیں پد ریچ اے زند ءِ پنڈوگراں پہ وت ء پھرے زانت ۔ آئی ء زانت اگاں اے زندگ انت پہ اداروکی ، زندگ ء مردار۔ 
	ءُ اے حکیکت ء ھم چیر ندنت ءُ گوشیت اگاں سرحدزمین ءِ چیزے سردار گوں ماھوار مہ بوتین انت ءُ مئے کمک ءُ مدت اِش مہ کُتیں، اے سرڈگار ءِ پہ دست گرگ چوشیں ارزانیں کارے نہ ات، کہ اے گونڈیں وھد ءِ تھا پہ آسر بہ شتیں۔ 
	زلوری نہ اِنت چد ءُ گیش من اے کتاب ء بہ ساڑایں ءُ نے منی مراد چہ اے پیشگال ء اش انت کہ اے کتاب بلوچیں مارشتاں ژانگلین ایت ، بلے من دلجماں آ آزات ءُ وت واکیں سرڈگار ءِ توار ء شمئے گوشاں سرکنت۔ گھتر ھمش انت شما وتے بوانت۔ البت اے گپاں گیش کناں اگہ رجانک ءِ تہا ردی بہ بیت کہ بے ردی نہ انت من چہ گلیں وانوکاں پھلّی لوٹّاں ءُ کچّھانی گوشدارگ ءِ وداریگں۔
	پہ اے کتاب ءِ سرجم کنگ ء واجہ عبداللہ بلوچ ،واجہ عبدالواحد بندیگ ءُ واجہ علی عیسی ءِ مدد ءُ ھمراہ داریانی شکر ءُ منّت ء گراںءُ واجہ پروفیسر یوسف مینگل ءِ منّت وار ں کہ اے کتاب نکشہ ءُ چیزے عکس آئی ءِ برکت ء من ء دست کپت انت۔ ءُ واجہ جمیل بلوچ ءُ واجہ الیاس بلوچ ءُ واجہ بیبرگ بلوچ کمک ءُ مدتانی منت وارں۔

														رجانک کار 
						چاکر چاکرزھی












	ماں روبرکتی بلوچستان ء بوتگیں چِن ءُ لانچ ءِ بارو ء من لھتیں یاتداشت جم کرتگ ءُ پہ وانگ ءُ زانگ ءِ ھاتر ء کسانیں کتابکے ءِ دروشم ء شِنگ ءُ تالان کُتگ چریشان لہتیں من گوں دوست ءُ سنگتاں بھر ءُ بانگ کُت۔ وھدیکہ من پہ دو سال ءِ ھیل کاری فرانس ءِ ’’جنگ‘‘ نامی مزن دربرجاہ ءُ سرگِری اتاں، منی گور ء کساس دو سد کتاب بوتگ انت ءُ من اے کتاب رو در آتک لشکر ءِ کتاب جاہ امانت ایر کتگ اتنت۔ 
	چہ فرانس آیگ ء پد وھدیکہ تھران ء سر بوتاں ، ایران ءِ بُنجاھی لشکر ءِ چار ءُ گدار منی ذمہ ءُ دیگ بوت۔ بازیں کار ءُ دسگٹّی ءُ جاورانی نگیگی ءِ سبب ء پہ جندی کاراں وھد پشت نہ کپت۔ انچوش کہ دومی جھانی جنگ ءِ آس ھر نیمگ ء جمبور بیان ات۔ دُنیا ءِ سرجمیں مُلک وت ماں وتی جنگ ءُ کُشت ءُ کوش ء گولائیش اتنت۔ تیوگیں دنیا ھاک ءُ ھون ءِ تہا گرک ات۔ ھر کس چاران ات کہ اے جنگ ءِ آسر چے بیت۔ وھدیکہ جھانی جنگ ھلاس بوتگ ات، روس ءِ سُھریں لشکر ھمے وھد ء ھم خراسان ءُ ھاکمی کنگ ء ات۔ من وزیر جنگ ءِ بستار ء مشھد ء شُتاں۔ منی ارادہ ات کہ ر در آتک ءِ لشکر ءِ لہتیں پشت کپتگیں سپاھیگ کہ گوں بزّگیں جاورے ء پد کِنز اتگ ات ءُ وتی کیمپ ءُ شتگ ات انت، آیاں سر ءُ سامانے بدیاں ءُ پد ء یکجاہ بکناں۔ نی کہ گوں روس ء سُھل بوتگ کوشست بکنان وتی لشکر ء گوں آیاں ھوریں زند ء گوازینگ ھیلدار بکناں۔ 
	مشھد ء من وتی امانت کتگیں کتابانی ترانگ ء کپتاں گڑا من دیست کہ لشکر ءِ بنجاہ ءُ کارمسترانی دیوان جاہ(باشگاہ افسران) ءُ کتاب جاہ جنگ ءِ وھد ء روس ءِ سُھریں لشکر ءِ دست گپتگ انت ءُ کس نزانت کہ اے کتاب جاہ کدی ءُ کئی دست ء ماندارگ بوتگ۔ منی ھیال ء زلوری انت اے کتاب ءِ وانوک چیزے چہ میر دوست محمد خان ءِ آکبت ء سرپد ءُ معلوم دار ببئنت ، چیاکہ اے لشکر کشی ھمائے ھاتر ء کنگ بوتگ ءُ چیزے بدلی سدلی کہ مردمانی زندمان ءِ راہ رھبنداں چہ لشکر کشی ء پد دیم ء آتکگ انت شمارا سرپدی بدیاں۔ 
	ھمے وڑا ماں رو برکتی بلوچستان ء چن ءُ لانچ ء چہ پدا بازیں سردار ءُ سرقبائل کہ آہانی ہمراہ بازیں نوکر ءُ غلام بوتگ انت ءُ بازیں آہانی ءُ دوزواہ بوتگ انت ءُ بازیں مردمان ء آہانی سلہ ءُ ازباب دستاں بوتگ انت ، درائیں یا کشگ بوتگ انت یا در ملک بوتاں ءُ لہتیں مردماں وتی دستانی سلہ ءُ ازباب چگل داتگ انت ءُ آہانی ھاکمیت منتگ۔ 
	وہدیکہ دوست محمد خان دیستگ ات کہ سروان ءِ سرجمیں کلات پد ما پدا لشکر ء دز گپتگ انت ءُ لشکر ءِ دو ٹولی چہ دو نیمگا دیم پہ پھرہ ءُ بنپور ء پیداگ انت ، گوں وتی ہمراہ ءُ لوگ ءِ مردماں دیم پہ سرباز ء شتگ ، آہیے ہیال ہمیش ات کہ اگاں جاور حال نہ گیگ بہ بنت گڑا برٹش بلوچستان ء رواں ءُ آہانی باھوٹ باں۔ بلے ما جنگ ء دیما نہ برتءُ گوں آہیا گنند ءُ نند کرت ءُ دلجمی دات کہ شاہ ترا پہلی دنت ءُ ایشی ءِ آسراے بوت کہ دوست محمد خان مشھد ء شت ءُ پد ء چہ اوداں دیم پہ تہران ء شاہ ءِ درباہ ء شُت۔ 
	ہمے وڑا ماں تہران ء آہیا جوانیں لوگ ءُ جاہ ءُ جوانیں پگار دہیگ بوت تنکہ آگوں آرامی ء زندے آسر بکنت ءُ دربار ءِ تہا آہیے شرپ دیوانانی تہا سک باز بوتگ ءُ انچوکہ ملک ءِ ایندگہ مزنیں ءُ کماشیں مردمانی بوتگ۔
	ہمے وڑا یک مخبرے ءِ مدام آہیے ہمراہ بوتگ ءُ آہیے ہمک روچی زند مان ءُ نندگ ءُ پاد آیگ ءِ چار ءُ تپاس کرتگ۔ ہمے وھد ء لشکر ءِ سروک من بوتگاں۔ ہرچ وھد ء کہ من تہران ء آتکگاں گڑا گوں دوست محمد خان ء گنند ءُ نند کرتگ۔ گڈی رندا وہدیکہ من آہیارا دیست گڑا آ بے کاری ءُ ایوکی ءِ زنگ ء جنگا ات ۔ ءُ آ دلمانگ ات کہ تہران ءِ شرنگیں جنکاں گوں آروس بکنت۔ 
	انچوکہ مُرگ ءِ وڑا کہ کبسّ ءِ تہ ء بند بہ بیت انت یا ساہدارے ءِ کہ دام ءِ تہا بند بئبیت انت، پہ آجوئی ءِ ھاتر ء سر سر جنان ات۔ ہمے وڑا آہیا وتی مردمے ء را موٹل ءِ ھلائینگ سوج دات تنکہ آوتارا چہ کوچگ ءُ گیاباناں دیم پہ بلوچستان ء سر بکنت۔ ہمے واستہ آپہ شکار ءِ نیمون ء ورامین ء شت ءُ وتی ہمراہ بوتگیں مخبرے جت ءُ دیم پہ دشت ء شت۔ انچوکہ پیش ء سفر ءِ بند ءُ بست نہ کرتگتے ءُ کمیں راہ ء پد موٹل بند بوت ءُ اوشتات ءُ ہمے وڑا آ پیادگ ء راہدگ بوتاں۔ لہتیں وھد ء ماں گیاباں ء سر گردان بوتنت ءُ رند ء دزگیر کنگ بوتنت ءُ عدالت ء پیش کنگ بوتنت ۔ ہمے وڑء سر کار ءِ مخبر ءِ کُشگ ءِ سوب ء آہان ء پاؤ دہیگ بوت۔ 
	اے واجہ دوست محمد خان بلوچ ءِ آکبت بازیں وہد ء آہیا گوں وشی ءُ نعمت ءُ آسودگی ء آسر کرتگ ات ، انچوکہ ایندگہ سرمچار ءُ یاگیانی وڑا بدیں آکبت ء آماچ بوت۔ وہدیکہ ایران ءِ نوکیں فوج کہ بیم ءُ پاد تراپ ءُ تبنے ءِ مکسد ء بلوچستان ء پادے ایر کرت ، انچوشیں کارے کرتگ تاں روچے ءِ مروچی بلوچ قبیلہ پہ نیکی ایشان ء گیر کار نت ۔ آ اے سدک ء سر بوتگ اِنت کہ مانوکیں دودمان ءُ شریں ءُ آسودگیں زند ے ءِ در آہانی دیما پچ کرتگ ءُ راستی ہم ہمیش انت۔ 
	بازیں وہد آسر نہ بوتگ ات کہ زھگانی وانینگ ءِ ہاتر ء وانگ جاہ پچ کنگ بوتنت ءُ آہاں جوانیں زبان فارسی ہیل کنگ بندات کرت، چیاکہ فارسی ءِ شعر بلوچاں ء دوست بوتنت۔
	ہمے وڑا چہ چھبار تاں بنپور ءُ ایران شہر ءُ خواش ءُ زہدان ءِ راہ شر کنگ بوتنت ، بنپور ءِ مزنیں بندگاہ کہ دہکاناں ء باز زلورتت اے بندگ بوت۔ 
	انوں اے سرکار ءِ کار انت کہ زربار ءِ بندناں کہ آزاتیں دریا ءِ کِرّ ء انت ءُ کار ءُ باپار ءِ موہاں پہ ایران ء پچ کننت ، باید انت آہاں اڈ بکنت۔ مزنیں آپی گرابانی لنگر کنگ ءِ شے ءُ ازباباں تیار بکنت ءُ چھبار ءِ راہاں پکا بکنت تنکہ ایران ءِ بنجاہی شہراں گوں راہ پچ بہ بیت انت ءُ دگے مزنیں بندگاہ چوکہ باھوکلات بندگ بہ بنت، بلوچستان زرخیزیں سرڈگار سیر آپ ءُ آباد بہ بئینت تنکہ گرم مولم ءِ درچک ءُ دار ، چوکہ کھاو چو ءُ نیوگی چوکہ موز ءُ اناناس ءُ کوپڈا ءُ دگے………… کشار کاری کنگ بہ بنت ۔ ٹیل ءُ دگے چیر زمین ءِ معدن کہ ملک ءِ مُدامی ءُ مزنیں مڈّی انت در گیجگ بہ بنت۔ زر ءِ پرماہیگیں تیاب کہ اوداں ماھی ءِ گرگ ءِ باپار ءُ ماہیگ ءِ کار گس ءُ دگے کار جاہ جوڑ کنگ بہ بنت۔ تنکہ مہلوک ءِ زند مان ءِ بستار گہتر بہ بیت انت۔ اے سوزناک ءُ ویرانیں سرڈگار کہ ہر چ لشکر ، انچوکہ سکندر اعظم ءِ فوج ءِ پاد وھدے کہ اداں کپت گڑا آ مرک ءُ نیستی ءِ آماچ بوت ءُ ہر سرکاری واکدارے کہ اداں کیت، گوں نا اُمیتی ء دیم پہ دیم بیت انت۔ اے انچو سبز ءُ شادانیں دشت ءُ پر سمر ءُ نیوگیں باغ ءِ پیما شرّ کنگ بہ بیت ءُ بلوچستان ءِ رژنا ءُ وشحالیں آکبت ء شُبینگ ءِ مستاگ ء دیاں۔ 
					مُرداد ماہ ۱۳۳۶
					 پھبُد امان اللہ 						جھانبانی 
		











بلوچستان ءِ حد ءُ ھبیلانی جاور حال

	صوبہ/ایالت بلوچستان یکے چہ ملک ایران ءِ گرمیں صوبہ/ ایالتاں انت ۔ اد ءِ نندوکیں مردمانی زند مان ءِ آسر کنگ، دو دمان ءُ راہبند گوں بنجاہی ءُ ُگوریچانی صوبہ /ایالتاں باز پرک ءُ دگری گندگ بیت انت۔ رو برکتی بلوچ کہ آگوں برٹش بلوچستان ءِ ہمساہیگ انت ءُ مزنیں تیاب آہانی کرّ ء ءُ دست ء انت، باید ہمیش انت کہ ایندگہ ملکانی مقابلہ ء صنعت ءُ بے پار ء دیما بہ بوتیں بلے اے وڑا نہ اِنت چیاکہ بلوچاں گوں ملک ایران ءِ ایندگہ ایالتاں گوں ءُ ڈنی ملکانی ہچ وڑیں رابطہ ءُ نزیکی نہ بوتگ، پمشکہ اے دودمان ءُ تہذیب ء چہ زھبر بوتگ انت۔ ہمے چن ءُ لانچ کہ ماں ۱۳۰۷شمسی ء کنگ بوتگ، اے بلوچستان ءِ دودمان ءِ تاریخی روچ زانگ بیت اِنت چیاکہ بلوچستان ءِ جامنند کرنانی بزّگی ، ناسرپدی چہ زند ءِ شر ءُ ھرابیاں ،و تی براتیں لشکریانے ہیر ءُ برکت ء چہ ظالم ءُ زور آور یں ھاکمانی قید ءُ بند ء رکینگ ءُ دیمروی ءُ وشحالی ءِ مزنیں راہ ء گامگیج بوت انت۔ 
	اے صوبہ /ایالت کساس ۱۵۵۰۰۰ کلومیٹر مربع اِنت ءُ ایشی ءِ ہد ءُ ہویل اے وڑا انت:
	گوریچانی نیمگا سیِستان ءُ ایران ءِ بنجاہی دشت ، زر ءِ نیمگا عمان دریا ءُ روچ در آتک ءِ نیمگا برٹش بلوچستان انت۔ ءُ رو برکت ءِ نیمگا لوت کرِمان ۔ نرماشیر۔ دریا چہ جازموریان ءُ ہامون ءُ رودبار ،بشکر د ءُ گیابان۔ 
	وہدیکہ ۱۸۷۱ ء ء روبرکتی بلوچستان ءُ برٹش بلوچستان ءِ نیام ء گلداسمید کہ انگریز ءِ جھگیر بوتگ، ہمے وڑا یک لوٹ سیاھگے نبشتہ کنگ بوتگ کہ بلوچستان ءِ تاریخی بہر ءِ تہا گندگ بیت۔ اے لوٹ سیاھگ ءِ تہا کوہِ ملک سیاہ (اوگانستان ءِ زری نیمگا ءِ گڈی ہد) کاچاکوہ ءِ ٹُل ۔ میر جاوہ ۔ تالاب رود۔سیمسر ءِ کِشک چہ تالابرود ءِ گڈی ہداں دیم پہ زر ءِ نیمگا چہ لادگشت (برٹش بلوچستان) ء گوزیت ءُ جالق (روبرکتی بلوچستان) پہ کوہک ءِ ٹلاں رسیت ءُ چہ اداں دیم پہ زری رو برکت ء گوتر ءِ بندن ء سربیت۔









بلوچستانءِ بہر ءُ بانگ
	بلوچستان ءِ صوبہ /ایالت چار جاہاں بھر ءُ بانگنت۔ 
	سرحدی ۔ سراوان ۔ بنجاہی بلوچستان (بنپور )۔ مکران۔
	سرحدی ءِ دمگ: سرجمیں وڑا کوہستانی انت۔ گوریچان ء سیستان ، زر ء سراوان ءُ بنپور رودر آتک ء بہرے ءِ چہ اوگانستان ءُ برٹش بلوچستان ء ءُ روبرکت ء گوں کرمان ء ہمگرنچ انت (یکمی نقشہ)
	ادا مولم یک پیمانہ انت ، انچوکہ تیاب ءِ نیمگا روے ڈگار جہل انت ءُ مولم گرم انت۔ تفتان ءِ کوہ کہ کہنیں زمانگ ء آچ چنڈیتگے ، ایشی ءِ برزی ۳۹۶۲ میٹر انت ءُ اسپیت ءُ کُہنیں ٹُل کہ آچ چنڈگ ءِ واکداری نیست ، چہ دور ء ایندگہ کوہانی نیام ء ودی انت۔ آچ چنڈی ءِ اثر ات کہ اے وہدی گوں سیاہ ءُ گوکرتی دوتانی درشانگ ء نیلیں آزمان ء گوں وتی ہاکی رنگیں پاہارآنی موجاں تہار دیم کنت ءُ راہ گوزانی دلگوش ء ہر پیما وتی دلکشیں نظارہ گانی پیشدارگ ء کہ گوں گوات ءِ موج ء پیداوار بنت ءُ انچوکہ سینما ءِ پردگ ء گار بینت، گوں وت گور کنائینت۔ 
تفتان ءِ کوہ اے بے آپ ءُ کائیں ہندان مزنیں ہستی اِنت چیاکہ گیشتریں درّ ءُ گیشگاں وش آپ استنت ءُ کش ءُ گور ءِ ڈگار پہ کِشار کاری ءِ ھاتر ء جوان انت۔ 
	انچوکہ گوریچانی نیمگے کوہانی آپ میر جاوہ ءِ کور ء رچنت گڑا ’’لادیز‘‘ ءِ کور پیداک بوتگ، لادیز ءِ ملک ءُ زمین (۱۲۶۵ میٹر برز انت) ءُ اے باز زر خیز ءُ پربرکتیں سرڈگار انت، بلے اپسوزنت کہ اد ءِ مردم گیدانانی نندوک انت ءُ زمین ءِ کشار کاری ء نا بلدنت ، چہ ۱۳۰۴ شمسی ء بلوچستان ءِ سرہدی ہند ءُ جاہاں دولت ءِ پاد پچ بوتگ ءُ نوکی گندیم ءُ جوءِ کشار کاری بندات بوتگ۔ کوہ ءِ تفتان ءِ زری نیمگے آپ خواش ءِ جُلگھیں سرڈگاراں سیر آپ کنت۔ 
	دگے بازیں کوہانی ، ہمگرنچی کہ یکسر ، مارپیچ ءُ زیلی کوہ سرہد ءِ رو درآتکی نیمگا انت ءُ ایشانی یکسرے گوریچان انت ءُ دومی زربار انت۔ ایشانی برزی ۱۴۶۴تاں ۲۹۷۶ میٹر انت۔ اے کوہانی سر ء زمستان ء گیشتر برف بیت انت۔ سرہدی ءِ رو برکتی کوہ’’پیر شوران یا سیاہبند‘‘ گوریچان ءُ زر ءِ نیام انت ءُ سرہد ءِ سیم سر ء چہ کرمان لوت ء گیشنت ۔ گوہر کوہ پیر شوران ءِ زری نیمگا اِنت۔ 


۱۔ ہد ہویل کہ لشکرانی سروک ء بلوچستان ءِ ہد ءِ ہویل منّ اِتگنت ایشانی تہا جاشک ، گیابان،بشکرد، دریا چہ جازموریان ہامون ءُ بہرے چہ نرماشیر ءُ کرمان ءِ دشت ءُ لوت، بلوچستان ءِ بہر انت۔
	سرحدی ھند ءِ ایندگہ زمین انچو کہ رو در آتکی ءُ برکتی زمین کہ چہ تفتان ءِ کوہ ء دور انت، بے آپ ءُ بے مولمیں دشت انت ۔ سرحدی ہند ءِ مردم گیدانانی تہا گیش جامنند انت۔ ہر چ جاہ ءُ ہند کہ آپ ءُ کاہ بیتنت وتی مال ءُ دلوتانی چارینگ ء لڈّ ءُ بوج کننت۔ ابید چہ گونڈیں کساسےء کہ اوداں مدام آپ ءُ کاء استنت ءُ آ مُدامی جامنند انت۔ 
	سرحدزمینءِ جامنندیں مردمانی ہمک سالانی ہرچ ءُ درچ ءِ شے ءُ ازباب چہ سیستان ءُ نرما شیر ء آرگ بنت۔ ملک ءِ تہ ءُ توکی پیداوار چوکہ روگن ، پژم ءُ مال ءُ دلوتاں گوں ہِندی سیٹھاں بہا کننت ۔ سرحدی ہند ءِ سرڈگار ء گیشتر جاہاں لشکری راہ پیش ء جوڑ کنگ بوتگ کہ چن ءُ لانچ ء پد نوک کنگ ءُ اڈ کنگ بوتگ انت ۔
نامداریں شہر ءُ کلگ: اے ہندے تیوگیں شہر دُز آپ ءِ کسانیں شہر انت کہ ایشی ءِ آبادی ۵ ہزار انت۔ 1۔ اے شہر ءِ ارزشت پمشکہ استنت کہ اداں برٹش بلوچستان ءِ ریل گاڑی ءِ گڈی ہند انت۔ 2
	اے شہر پیش ء بلوچیں دُزّانی گنند ءُ نند ءِ جاہ بوتگ ءُ دور ءُ دراجیں سفرانی ھاترء ادں آپ زرتگش ۔ پمشکہ اے جاہ ءِ نام دُزّانی آپ گشگ بوتگ۔ انوں ایشی ءِ نام دُزّ آپنت۔ 3
خواش:اد ءِ فوجی کلات کہ ایشی ءِ برزی ۱۰ میٹر انت ءُ اے گوں ہشت ءُ گل ء جوڑ کنگ بوت، ءُ ایشی ءِ کر ءُ کش ء لشکری لوگ ءُ جاہ اڈ کنگ بوتگ انت ادں دگے یک گونڈیں کلاتے است کہ اے عیدوخان ریکی (ریکی قبائل ءِ سروک ءِ گینت) ۔
	خواش ءِ برزی چہ زرّ ء ۱۶۸۷ میٹر انت ءُ لشکرانی ھاتر ء جوانیں جاھیں ، مولم ءِ جوانی ءِ سوب ء دیمروی ءُ وشحالی ءِ اُمیت استنت ۔ اے جُلگہ کُہنیں زمانگ ء باز آباد بوتگ چوشکہ ادں ھپتاد کہن بوتگ ءُ کہنانی کِرّ ءُ گور گوں سنگ ءُ ھاک ء بندگ بوتگ انت ۔ بلے دامنی یا گیانی اُرش ءِ سوب ء پہک ویران کنگ بوتگ انت ، چوشکہ انوں ایوکا سئے یا چار کہن استنت۔ 4
	خواش لشکری ٹولیانی بُنجاہ انت، پمشکہ ایشی ءِ آبادی ءُ دیمروی ءِ کار گوں جوانیں وڑا دیما رواننت ۔ انوں اِداں یک بنگیجی وانگ جاھے استنت، بلے چوشکہ شرّیں چاگردے واھند انت اُمیت انت کہ آؤکیں باندات ء بلوچستان ءِ شریں شہرانی تہا زانگ بہ بیت۔ 
گُشت:	کلگ گشت ءِ برزی چہ زر ء ۱۵۱۹ میٹر انت ءُ خواش ء چہ ۱۰۸ کلو میٹر زر ءِ نیمگا انت ۔ ءُ وشیں آپ ءِ یک کہنے ءُ یک مہر ءُ محکمیں کلاتے ءِ اداں ہم استنت ۔ کہ بلوچستان ءِ چن ءُ لانچ ءِ وہد ء تمردیں بلوچانی پناہ گاہ بوتگ۔ ا د ءِ گیشیں پیداوار ناہ ءُ زُرّت انت کہ اد ءِ نندوکیں مردمانی زلورتاں پیلو کننت ۔ 


 چمان 	
	سراوان ءِ دمگ
	سراوان ءِ دمگ برٹش بلوچستان ءُ بنجاہی بلوچستان (بنپورءِ نیام انت) گوریچان ء سرحدی دمگ ، ءُ زربار ء گوں مکران ء ہمساہیگ انت۔( یکمی نکشہ) سراوان ءِ دمگ کوہستانی انت ءُ مولم ءِ دروشم ء چہ بنجاہی بلوچستان سارت تر ءُ وشتر انت۔ آپ ءُ آبادآنی اے نیمگا باز انت۔ اد ءِ برزیں ءُ نامداریں کوہ بمپشت انت۔(سیمی نکشہ) کہ ایشی ءِ گوریچانی نیمگا ماشکیل ءِ کورچہ روبرکتی نیمگا دیم پہ رودر آتک ، درائیں سالاں تچاننت ءُ اے ہند ءِ آبادی ءِ سوب جوڑ بوتگ۔ بمپشت ءِ کوہ سراوان ءِ زری رودر آتک ء اِنت، سراوان ءُ مکران ءِ سیم سرآنی گیشنوک انت۔ کوہ’’بیرک ‘‘ کہ سنگ ءُ آھکی اِنت ءُ اے ۲۷۴۲ میٹر برز انت ءُ اے ’’مگس‘‘ ءِ کلات ءِ گوریچانی رو برکت ء انت ءُ اے بنپور ءِ دمگ ء چہ سراوان ء گیشنت۔
	اے دمگ ء بازیں کلگ ءُ بُرز ءُ مُھریں کلات استنت کہ گیشتر آثار کدیمہ ءِ گینت ۔ ءُ مردمانی وت ما وتی ءُ ملکی جنگانی وہد ء پہ ادءِ نندوکیں مردماں جوانیں پناہ جاہ انت ۔ چہ اے کلاتاں شرتریں دزک کلاتنت کہ دوست محمد خان ءِ پت علی محمد خان اوداں نندوک ءُ ھاکم بوتگ۔ اے لشکر کشی درگت ء سرھنگ باقر آقا خان داور پناہ اے کلات ءِ دیما جنگ ءُ کشگ بوت، اے کلات ءِ نام داور پناہ ءِ نام ء بدل کنگ بوت۔
	سراوان ءِ نامیں کلگ ایش انت: جالق۔ھاشک، بخشان۔ شستون۔ سرجو، دزک ، دہک کوہک ، زنگیاں ، پسکوہ، سب، مگس (رندء اے زابلی ءِ نام ء بدل کنگ بوت) سر باز ءُ دگے ………………اے کلگانی کرّء بازیں کہن ءُ مزنیں مچکدگ است۔ دگے بازیں آبادی کہ ایشانی ارزشتِ انچو نہ بوتگ ایشانی نام اداں گرگ نہ بیت انت ۔ اے دمگ ءِ پیداوار بلوچستان ایندگہ ملک ءُ شہرانی مقابلہ ء گیشتر انت، انچوکہ یک ہزار لشکر ءِ یک سالے ءِ ہرچ ءُ درچ ء پیلو کرت کنت۔ سراوان ءِ جامنند وتی زمینانی جوانیں ءُ آبادی سوب ء چہ بلوچستان ءِ ایندگہ مردماں وشحال ءُ سیر تر انت۔ چہ کلگ ءُ میتگاں گندیم جو ءُ زُرّت ءِ پیداوار ادہ ءِ مردمانی لوٹاں پیلو کن انت۔ 
	بلے اد ءِ بازیں ءُ مزنیں پیداوار پژم ءُ روگن ءُ ھاسیں وڑا ناہ انت ۔ اے ہند ءِ مردم گوں برٹش بلوچستان ءِ مردمان نزیک انت پمیشکہ ایشانی سیادی ءُ وارثی استنت ءُ ناہ ، پژم ءُ روگن ءِ گیشتریں بہراں گوں آہاں بہا کننت چہ آہاں توپک ءُ ایدگہ زلورت ءِ شئے ءُ ازباب زورنت۔ سراوان ءِ مردمانی پچ ءُ پوشاک بلوچستان ایندگہ دمگانی مردمانی وڑا دراجیں پشک ءُ پرائیں شلوارنت ءُ کوش ءِ بدل ء ساواس کہ مچانی پیشاں اڈ کنگ بیت انت ءُ کولا ءِ بدل سیاہ یا اسپتیں پچے کہ سرابندنتے ۔ کوشاں (ساواس) مردم وت اڈ کن انت۔ گوں ساد ء ایشاں بندنت۔ لہتیں سیریں ءُ مزنیں مردم چہ برٹش بلوچستان ء ہندی کوش ہم کار انت ءُ کارمرز کننت ۔ 
	سراوان ءِ بلوچانی زبان گوں اُردو ء ہوار انت ءُ گیشتریں مردم گوں ہندیاں نزیکی ءُ نندگ ءُ پاد آئگ ءِ سوب ء اُردو ء گپّ کننت بلے گیشتر چہ وانگ ءُ زانگ ء زبھر انت ءُ آہانی مذہب سُنی اِنت۔
۱۔ دو ہزار مردم ملکی ءُ سئے ہزار در ملکی (انوں چہ در ملکی مردماں کہ گیشتر ہندی باپار بوتگ انت، آ ہندوستان ء واتر بوتگ انت۔ 
۲۔ وہدیکہ ہندوستان دو بہر بوت ءُ پاکستان جوڑ بوت۔ اے ریل گاڑی پاکستان ءِ بہر ء کپت ، آہند ءُ جاہ کہ میر جاوہ ءُ زاھدان ءِ نیام ء ات ، ایران ء رادہیگ بوت۔
۳۔ بلوچستان ءِ اُرش ء چہ پد دوزآپ ءِ شہر منی واھگ ءِ ردا زاھدان نامینگ بوت۔
۴۔ انچوش بوتگ کہ خواش ءِ شہر مزن بوہانیں ءُ اد ءِ جامنند گیش بوھگا انت۔ 
سرحد زمین ءِ نندوکیں قبیلھانی نام
 
بُنجاھی بلوچستان (بُنپور ءِ دمگ)
	بُنجاھی بلوچستان گوریچانی نیمگ ء گون سرحد ءُ زر ءِ نیمگ ء گون مکران ءُ رودرآتک ء گوں سراوان ءِ دمگ ء ، ءُ روبرکتی نیمگ گون کرمان ء ھوار بیت ۔ اے دمگ ءِ موسم گرماگ ء سک گرم بیت چوکہ سارتیں ملکانی مردم اداں طاقت نیارنت گرماگ ءِ موسم ء مردمانی گند ءُ گُدار یکدگر ء باز کم بلکن ھچ نہ بیت اے موسم ء مردم پہ سکّی گوازیننت ۔ گرماگ ء موسم چکاس ۱۱۴ تا ۱۱۶ درجہ (فارن ہائیٹ) پیش داریت ۔ بنجاھی بلوچستان ءِ کلگ ءُ آبادی درا کِشت ءُ کِشارنت ھاسیں وڑا بنپور ءِ جُلگہ کہ دوست محمد خان ءِ اخیتار ء انت۔ اے پیداور ملک ءِ مردمانی ھرج ءُ درج ء پورا کننت۔ 
	سر قبیلہ گون وتی قبیلہ ءِ مردماں کلگ ءُ آبادیانی نندوک انت، حقیقت ء اود ءِ حاکم انت بلے مالیات ءِ نام ء چیزے چہ مُلک پیداوراں ۔ دوست محمد خان ء دئینت ءُ باقی ء وت زورنت۔ 
	بنجاھی بلوچستان ءِ گیشتریں پیداور نا ءُ زُرّتنت ، گلگءُ جو ءُ پمبگ(کپاس) لہتی جاہ ء کشار بیت، زر ءِ نیمگ ء لہتی جاہ ء کہ موسم نمبی اِنت برنج ءِ کشار اوں بیت۔ ائے دمگ ءِ نندوک سکّیں گریب انت ءُ پہ سکی زند گوازئینگ ء انت ایشانی شرتریں وراک ءُ وردن نا ءُ زُرّت انت۔ 
	بلے ایشے ء باوجود گیشتر مردم سلاہ بندنت ، ءُ وتی سرطائفہ ءِ احترام ءُ حُرمت ء سکی ء گون کننت ءُ پدابئیگ ء تیارانت۔ 
	بازیں چہ بلوچ قبیلہ اداں نندوکنت، ایشانی حون گون سیاھیں نسل ء اوار بوتگ اے ھاتر ء اے دگہ قبیلہ ایشان چہ وت جہل تر زاننت۔ 
	اے تُرند حاصیتیں مردم انت، ایشانی زبان مکرانی بلوچی انت ءُ مذھب ء اہل سُنت انت ءُ باز تعصب کننت ، چہ بھپار ءُ ازم ءُ ھنر ءُ وانگ نبیسگ ء زبہر انت۔ تیوگیں بھپارے کاروبار ء اے دمگ ء دویاسے نفرھندی کنگ ء انت نا ءُ پژم ءُ روگن چہ چابہار ءُ گوتر ء ڈنی ملکاں برنت ءُ چہ اودان کِشت ءُ کِشار ازباب ءُ وسیلہ ءُ کمیں گُد پُچ کارنت۔ اے ملک ءِ زرّ پیسر چہ ایران ءِ فوج ءُ لشکرءِ کایگ ء ھند ءِ روپیہ بوتگ، رند چہ لشکر کشی ء تاں دیر دیر ء مردمانی پجا آروکی گوں ایران ءِ بادشاہ ءِ سکہ ء بوتگ۔ 
	بُنجاھی بلوچستان ءِ نامی تریں کلات ، بنپور ءُ پھرہ ءِ کلاتنت، کہ بلوچستان حکومت ءِ بنجاہ انت و اے لشکر کشی ءِ اصلی مقصد ءُ مول ءُ مراد ھمے کلات انت۔
	بُنپور ءِ کلات بُرزیں جُمپ ءِ سر ء شر کنگ بوتگ آئی ءِ چاگرد کم درچکیں جنگلی ء گپتہ ءُ اے کُہن ءُ کدیمی کلاتے اِنت۔ 
	بُنپور ءِ کُور اے دمگ ءِ زر خیزیں ڈگاران سیر آپ کنت اشے ء باوجود کہ اے کلات انون خراب ءُ ویرانی ءِ کساس ء انت، بلے کِشت و کِشار ءِ وجہ ء ، ءُ بنجاھی ءِ ھاترء اے کلات ءِ ارزشت ءُ بستار برجاہ انت ، اشے ءِ برزی چہ دریا ء ۵۲۹ میٹر انت۔ 
	پھرہ ۔ کلات یا سپاھیگ گسے اِنت کہ سنہ ۱۲۷۱ شمسی شرّکنگ بوتگ بُنپور ءِ رودرآتکی نیمگ ءِ ۲۴ کیلومیٹر(سیدہ ایں لکیر) فاصلہ ء انت۔ اے کلات رند چہ اشے کہ لشکر ءِ دست ء کپت ایران شہر ءِ نام ء بدل کنگ بوت۔ 
	اے سپاھیگ گس ءِ کوٹی ءُ جاگاہ چہ پکاّھیں ھِشت ء پیم بوتگنت ، اے یک پورئیں جاگاھیں چوکہ ۔ کوٹی ۔ آپ ءِ انبار ۔ راشن انبار ءُ اسپانی جاہ ءُ دگہ…………۔
چاریں سروکی برابر انت (مربع) ڈنی دیوار ءُ بُرجی (دیدہ پان) زنڈ ءُ محکم انت۔ 
	دوست محمد خان وت اداں نندوک بوتگ، بلوچستان ءِ حکمرانی ءِ بُنجاہ چہ بُنپور ء پد اداں بوتگ، کلات ءِ چاگردء بازیں گلی لوگ ھست انت کہ آیانی سر گوں مچ ءِ کونٹاں گرگ بوتک ، آیانی پیزگاہ ءِ دیوار چہ تگرد ء اڈّ کنگ بوتگ۔ پہرہ (ایرانشہر) ءِ بُرزی چہ دریا ء ۶۵۰میٹراِنت ءُ اد ءِ نندوک کساس ۱۵۰۰ نفر بئینت ۔ مچ کدگ ءُ زراعت اداں باز نیست بلے شریں جاورانی سبب ء زوتی ء ترقی ءُ دیمروئی ءِ اُمیدے است۔ 
 دمگ 
	مکران ءِ گوریچانی نیمگ ءُ سراوان ءُ بنجاھی بلوچستان ، زر ءِ نیمگ ء عمان ءِ دریا رو درآتک ء برٹش بلوچستان ءُ قبلہ ء بشکرد ءُ گیابان ۔
	اے دمگ ءِ موسم گرماگ ءِ سہ ماہ ء بازنہ وش انت سگّگ نہ بیت ۔ زیان دئیں لولوک ءُ بالو تپ ءِ بیماری ءُ مالاریا سک بازنت ، موسم چکاس چہ ۹۴واں ۱۱۰ (فارن ہائیٹ) پیش داریت۔ 
	اے دمگ ءِ گیشتریں بہر عمان ءِ دریاءِ تیاب گور ء انت کہ ریکوئیں دشت ، چیزے ھشکین کُور اداں است ، ایشانی آپ سر بُری آپی ، ریکوئیں حدود ء آپ نندیت ءُ چہ زمین ءِ چیر ء دیم پہ دریا ء روت۔ 
	گوریچانی نیمگءِ آپ کہ چہ لاشار ءُ بمپشت ءِ کوہاں دیم پہ زرّ ء سرریچ بینت بازیں کوراڈّ کننت،انچوش کہ ، دشتیارے ءِ کُورجیل ۔ گھہ ءِ کور ۔ رایچ ۔ سدیچ ءُ دگہ…… ترندیں گرماگی موسم ء ھشک انت،ھور ءُ بارندگی ءِ وھدء سریچ انت ۔ تیوگیں کورے کہ فوجی ءُ لشکری نکتہ نگاہ ء اھم انت رایچ ءِ کور انت ، گِل ءُ چڈ ءِ بازے ءِ سبب ء چہ اے کور ء رو آناممکننت، ھما وھداں کہ کُور آپ کاریت گون یگدار ء گوزگ بیت کنت ۔
	اے کُور ء لہتی ھداں بنت یا فنوچ ءِ کُوراوں گوشنت۔ 
	مکران ءِ دمگ ء نمبی ایں منّہ ءِ سبب ء کاہ ءُ سبزی باز انت ، اے ھاترء مال داریں مردمان پہ کاہ ءُ کدیم ء تنگی نہ بیت۔ 
	مکران ءِ اھمیں کلگ ءُ دیہات اشان انت!
	گِھ! گھ یک دمگے شامل انت آئی بُرزی چہ دریا ء ۶۶۲ میٹر انت ءُ بنجا ھے گھ ءِ کلگ اِنت اے کلگ ء ۵۰۰ لوگ مردم زند گوازینگ ء انت ۔ اے کلگ ءِ کلات انون حرابنت ءُ دیم پہ ویرانی ء انت ۔ اے کلات یکّ برزیں تلارے ءِ سر ء پیم کنگ بوتک ۔ اے کلگ ءِ دوری چہ بُنپور ء ۱۱۲ کیلو میٹر ( سیدھِن لکیر) ءُ تان چھبار ء ۱۱۰ کیلومیٹر(سیدئیں لکیر) ، اے دمگ ءِ موسم کساسا شرّ انت مالاریای مکِسک اداں نیست۔ 
	بنت:- بنت ءِ کلگ فنوج ءِ کُور ءِ کرّ ء انت گِھ ءِ قبلہءِ نیمگ ء ۷۰ کیلومیٹر (سیدئیں لکیر) چہ گھِ ء دور اِنت۔ اے کلگ ءِ چاگرد ءِ زمیناں جہلی ءُ برزی باز است پہ کشت و کشار ء زرخیزین زمین انت۔ 
	بنت ءِ کلات! بنت ءِ کلات ءِ چہاریں سروک برابر انت(مربع) یک برزین جُمپ ے سر ء پیم کنگ بوتگ، آئی ءِ چاگرد ء مچکدگ انت ءُ کساس ھپتاد لوگ اداں است۔ بنت ء کساس دو ہزار نفر مردم ھست انت ءُ گیشتر مردم سیاہ چیدگ انت، اد ءِ مردمانی کار ءُ روزگار اشتر داری ءُ ناہ انت ۔ اے دمگ ءِ اُشتر مزن جون انت بلے نزور ءُ بی جوازہ انت۔ 
	بنت ءِ نندوک مذھب ءِ رسم ءُ راھانی بابت تعصب داریں مردم انت ، مذھبی پیشوا ءُ ملاّ ظاہر ء سُنی انت بلے باطن ء صوفی انت۔ 
	کِسر کند!:-کِسر کند ءِ دمگ۔ ۵۲۵ میٹر چہ دریا ء برز انت ، کلگی ھمے نام ء است کہ اے دمگ ءِ حکمرانی ءِ بنجاہ انت۔ 
	اد ءِ مردم گیشتر بلوچ انت ءُ کساس ۱۸۸۰ نفر بینت ،کسر کند ءِ کِشارے پیداور شرنت مردمانی زندمانی ساماں گیشتر چہ ناہ ءِ پیداور ء پورا بیت ، بلے مالاریای بیماری اداں بازنت۔ 
باھو کلات:- 	باھو کلات حکومت نیش دیہاتیں ھمے نام ء کساس یک ھزار نفر مردم استءُ چہ گوتر بندن ء ۷۰ کلومیٹر (سیدئیں لکیر) دورانت۔
بندنـ:-	بلوچستان ءِ گیشتریں بندن عمان ءِ دریا ءِ کِرّ ء انت گوں اے نام ء جاشک ۔ چھبار ۔ تیس۔ گوتر ءُ کلاک ۔
چھبار ءِ بندن وتی حد ءُ حدودی جاوراں ءُ بنجاھی حالتانی سبب ء چہ اے دگہ بندناں اھم تر انت، اُمیدنت اے وھداں کہ بلوچستاں پورہ ئی ء ایران دولت ءِ فرمان بردارانت ھر پیمیں کاروجد ءُ جھد ءِ امکان است ، بھپارے کار ءُ بار ءِ راہ چہ اے بندن ء پج بہ بیت ءُ پہ ھمے زوتاں یکے چہ ایران ءِ اھم ترین بندناں شمار بہ بیت انون ھچ یکے چہ اے بندناں مزنیں آپی جہازانی بار کنگ ءِ امکان نیست ءُ مزنیں جہاز لنگر جاہ ءِ نسیتی ءِ سبب ءُ تیاب ءِ نزیک ء آتک نہ کنت خاصا لہتیں وھداں کہ دریامست بیت، گڑا گرابانے نُکسان ءِ سبب بیت۔ مردمانی کار ءُ شینت یگدار ءُ ماھیگ گرگ اِنت لوگ ءُ جاہ پہ سرکار ءِ مردمان ھنچوش کہ کسٹم (گمرک) ءُ اے دگہ ادارہاں کم ءُ باز گذر بسر کنگ بیت۔ 
	ھِند ءُ اروپا ءِ تلگراف لائن (برقی گوانکو) جاشک ءُ چھبار ء موجود اِنت کم ءُ باز زندمانی گذر بسر کنگ ءِ وسیلہے پیداگ کتگ

بلوچستان ءِ راج دپتری چست ءُ ایر
	اشے ء باوجود کہ بلوچستان یکے چہ ایران ءِ ایالتان اِنت ءُ سیاسی ءُ حدوحدودی جاورانی بابت ء اھمیت واھند اِنت ءُ سرکاری کارندہانی دلگوشی گوں وت کتگ، بلے چہ یک نیمگے ء ایران ءِ ھر کش ءُ کُنڈ ء دائم ء بازیں پیش آمدانی سبب ء کارندہانی پکر ءُ ذکر آنیمگ ء ات ءُ دگہ نیمگے بلوچستان ءِ زیدے ءُ جاورانی نگیگے ءُ آدمگ ءِ عام حالاتانی سبب ء یک حاسیں پٹّ ءُ پول درکار ات کہ تاں پیشی سال ء (۱۳۰۷) چوشیں موہ ءُ وھد دست نہ کپت ائے ایالت ءِ پھک ءُ پلگار کنگ ء لشکر کشی ءِ بہ بیت ءُ بازین سالانی نا امنی ءُ خان ءُ نوابانی تگ ءُ تاچ ھلاس کنگ بہ بینت۔ 
	اے سبب ء بلوچستان تاں سال(۱۳۰۷) ء ملکی قبیلھانی تگ ءُ تاچی پڑے ات ءُ درملکی دولتانی سیاسی ءُ فوجی دست دراجی ءِ جاگہ ات۔ 
	چش کہ میر دوست محمد خان بلوچ باران زئی جاورھالانی ءُ وتی ظاہر ء شر پیش دارگ ءِ سبب ء اے آھری چُنت سالان چہ دولت ءِ نیمگ ء اے ملک ءِ حکومت ءِ عہدہ دارت۔ ءُ چوکہ ھچ پدءُ رندی ءُ واکے چہ بُنجاھی دولت ء گندگ ء نہ ات وت ء یک آزات ءُ وت سریں حکومتے زانتے، ءُ کوشست کنگ ء ات اے آزاتی ءِ سرجم کنگ ءُ رعب ءِ گیش کنگ ء ھرچی خان ءُ سرطایفہ کہ آئی ءِ بدواہ اتنت کم کم ء یا آیان وتی فرمانبردار بکنت یا نیست ءُ نابودش ءِ بکنت آخر ءُ آکبت یک مزنین بھرے چہ بلوچستان ء (سراوان، مکران دمگ ءُ بنجاھی بلوچستان) آئی ء وتی فرمانبردار کتنت۔ 
	آ کس چہ بنجاھے حکومت ءِ نیمگ ء کہ کدی کدی بلوچستان ءِ سفر ء شتنت کہ حالاتانے معلوم داری ء بکننت ءُ سِتکیں پٹّ ءُ پولے بکنت ابید چہ نا اُمیدے ءِ ھبر ء ، کہ بلوچانی(سلاہ بند) جنگی نفر سک بازانت آملک سک گرمنت ،زیدی جاور ہال باز ھراب انت ، دگہ چیزے ایشاں ٹیکے گوں نیست ات۔ 
	آخر کار اے ناپسندیں جاورانی ھلاس کنگ ء لشکر کشی لازمی بوت ءُ درستانی چم پہ کرمان ءُ بنپور ءِ کدیمی راہ ء سک اتنت ، چیاکہ چد ءُ پیش ھر لشکر کشی ءِ بلوچستان ء بوتگ آیانی بنجاہ کرمان بوتگ ، چوکہ کرمان نوکین فوجی بھر ءُ بانگء زرءِ دمگ شمار بوت اے بابت ء لازمت زرئے فوج اے لشکر کشی ءِ عہدہ دار بہ بیت۔ بلے چوکہ برٹش بلوچستان ءِ ریل گاڑے ءِ راہ دز داپ ء سر بوتگ ات ءُ یک راھے پہ موٹل ءُ گاڑیاں چہ دز داپ ء تان مشھد ء شّر کنگ بوتگ، اے نوکیں بنداتے پہ بلوچستان ءِ لشکر کشی ء ات کہ فوجی چمشانک ء چہ کرمان ء شرتر ءُ وش تر ات ، اے بندات دز داپ ءِ نوک پیم بوتگین شھر اُت کہ (لشکر شرق) رو در آتک لشکرءِ نامء زانگ بوت۔ 
	چو بوت کہ بلوچستان ءِ جنجالانی فیصلہ دئیگ ءُ آئی سر ء اُرش ءُ لشکر کشی ءِ پھر والا مقام اعلحِفرت ھمایون شاھنشاہ ءِ ھکم ءِ پد ء لشکر شرق ءِ نام ء کپت انوں پیسر چہ اشے کہ اُرش ءُ لشکر کشی ء بابت ء چیزے بہ بنیساں اے ایالت ءِ عام حالات ءُ راج دپتری چست ءُ ایراں اوں چیزے پہ مردمانی سرپدی ءُ معلوم داری ء گیش کنان کہ اے ھمے دوران ء کہ فوجی پٹّ ءُ پول بوتگ اے بُنگپ دست کپتگ انت ۔ 
بلوچستان ءِ راج دپتر دو بھر کنگ بیت 
۱۔ بلوچستان ءِ کدیمی ءُ عام راجد دپتر :-آھری سالانی مستریں چست ءُ ایر ۔






اولی بھر
بلوچستان ءِ کدیم ءُ عام راج دپتر
	سال ۱۳۰۸ شمسی ء ادیب ءُ دانشور ءُ راج دپتر نویس واجہ تقی زادہ ایالت خراسان ءِ عدہ دارت ءُ من رُدرآتکی لشکر ءِ سربراھے ءِ عہدہ دارتاں، من دست بندی کت کہ تو بلوچستان ءِ کدیم ءُ عام راج دپترءِ بابت ء چیزے بہ نبیس، آمرد ء منت منی سر ء ایرکت ءُ اے کارے کت، اشے ء شمئے دیم ء پیش کناں ۔
	بلوچستان ، سیاسی چمشانک ء چہ ابید، حد ءُ حدودی(جغرافیایے) لحاظ ء پورئیں آھند ءُ دمگ کہ اود ءِ گیشتریں نندوک بلوچ ءُ بلوچ نسل انت، گوشگ بیت ءُ ۲۴و ۳۲ درجہ گوریچانی پھنات ءُ ۴۸ و ۷۰ درجہ رودرآتکی دراجی (چہ گرینوچ ء ) بلوچستان اِنت۔ 
بلے سیاسی لحاظ ء چہار بھر ء انت، اے پیم ء ! 
۱۔ ایرانی بلوچستان 		۔۲۔ برٹش بلوچستان
۳۔ خان کلات( کہ یورپ ءِ ملک گیشتر اشے ء بلوچستان نام ء زاننت ) 
۴۔ بازیں ھند ءُ دمگی چہ برٹش ءُ ھندوستان ءِ چوکہ سندھ ءُ پنجاب کہ بلوچ اوداں اوں نندوک انت، ھاس صوبہ ’’ڈیرہ غازی خان ‘‘ ءُ ’’ یعقوب آباد‘‘ بلوچستان ءِ اے درستگین ٹکر ابید چہ تیاب دپ ءِ بارگیں پٹّ ء،ءُ دریاے ءِ سندھ ءِ سر ڈگار ،سجھیں ایران ءِ تختہ ایں زمین ءُ زری رودرآتک ءِ شمار ء کاینت۔ 
	برٹش بلوچستان ءِ گوریچانی نیمگ چوکہ ’’پشین، ژوب، کوہ سلیمان تان’’گومل‘‘ ءِ کور ء انت ، نسلی لحاظ ء اوگان شمار بئینت ، گوریچانی بلوچ کوہ سلیمان ء گندگ بئینت ، گوریچان ءِ آھری حداں کہ بلوچ نندوک انت ھما دمگ انت کہ ۳۱ درجہ گوریچانی پھنات ء گوزیت۔ 
ادارے ءِ لحاظ بلوچستان پنچ ء جاہ ء بھر کنگ بوتگ۔ 
برٹش بلوچستان ءِ چاگرد ۹۴۰۳ مربع میل انت، کہ ’’ گندمک‘‘ قولنامہ برابرے ء سال ۱۸۷۹ انگریزء چہ اوگانستان ءِ خاک ء گپتگ ءُ سال ۱۸۸۷ ء کانونی لحاذ ء برٹش ھندوستان ء گوں شامل کنگ بوتگ ءُ یک انگریز ے اودان ھاکمنت ۔
۱۔ نیم آزات خوانینانی زمین ءُ خاصا خان کلات ‘‘ ءِ حد ءُ حدود کہ بلوچستان ءِ مستریں بھر انت ، ۷۹۳۸۲ مربع میل (۲۰۵۵۹۹ کیلومٹیر مربع ) آئی ءِ چاگرد نت۔ 
	اے بھر نیم آزات ءُ انگریز ءِ پشت ءُ پناہ ءِ چیر ء انت ءُ ھند ءِ فرمان فرمای وسیلہ ء اوارہ بیت ۔ خان ءِ وتی جند بلوچئے نہ انت آ چہ براہوی قوم ء انت کہ بلوچانی میان ء جایی وش کتگ ’’لسبیلہ‘‘ و ’’ خاران‘‘ اشے ء باوجود کہ ملکی آزاتی ءِ است بلے خان کلات ءِ چیردست ء انت۔ 
۳۔ آدمگ کہ سیدھا حکمران ھند ءِ وسیلہ ء ادارہ بئینت در اصل چہ خان کلات ء کریھ کنگ بوتگنت ، چہ آزاتین قبیلھان زورگ بوتگنت آیانی چاگرد ۳۶۴۰۱ مربع میل انت۔ 
۴۔	 مال دارانی دمگ اوں فرمان فرمای ھند ءِ وسیلہ ء چار ءُ بیچا ربئینت چوکہ ’’مری‘‘ ءُ ’’بگٹی‘‘ قبیلھانی جاگیر ءُ زمین انت کہ سرجمی ء ۷۱۲۹ مربع میل انت (۱۸۴۶۴ کلو میٹر) 
۵۔ایرانی بلوچستان کساس شست ھزار مربع میل آئی ءِ چاگردنت۔ 
	اداں مئے مکسد ایرانی بلوچستان ءِ راج دپتری جاورانی بیان کنگ انت کہ حکیکت ء بلوچستان ءُ بلوچانی اصلی وطن اِنت ۔ بلے پیسر چہ ایشے کہ اے دمگ ءِ راج دپتر ءِ بابت ء گپ ء بنگج بکناں ، بی پائدگ نہ بیت اگں چیزے بلوچانی نسل ءُ زبان ءِ ءُ بلوچستان ءِ نندوکیں اے دگہہ قومانی بابت ء گپ ءُ ھبر بہ بیت۔ 
ابید چہ اوگانی نسل ء کہ برٹش بلوچستان گوریچانی نیمگ ء نندوک انت ءُ اصل ء اوگانستان ء شامل بوتگنت ، چار دگہ قوم اوں ھست اِنت ، ’’ بلوچی‘‘ ءُ ’’براھوی‘‘۔ 
‘‘تاجیک‘‘ ’’ھندی‘‘ ۔ ھندی ، ھندوستان ءِ مہاجر انت کہ کدیم ء بلوچستان ء آتکگ انت ءُ اداں نشتگنت یاکہ ھند ءُ بلوچستان ءِ سیمسرے حدود ء انت، براھوی پہ کلی چہ دگہ نسلی ء تعلق دارنت ، حتیٰ کہ چہ ’’آریائی ‘‘ قوم ء اوں نہ انت بلکن چہ زری ھند ءِ ’’ (دراویدی) نسل ء انت، حتیٰ کہ گوں ھند ءُ ارویایی مزنیں شجرہ ء سیادی نہ کننت ، براھوی مردمانی تعداد کلات ءِ دمگ ء ، ءُ برٹش بلوچستان ءِ سرزمین ء سک باز انت ، بلکں گیشتر چہ بلوچانی تعداد ء ، ۱۹۰۱ میلادی مردم شماری ءِ برابری ء ۳۰۰۰۰۰ ھزار نفر بوتگ انت (۱) ءُ بلوچانی تعداد ۱۰۴۴۹۸ نفر بوتگ ۔ 
۱۔ انگریز ءِ سیاسی کار گذارے ءِ قول ء ماں بلوچستان ء ، انوں کساس دہ لاکھ بوت کننت۔ 
بلے پنجاب ءُ ھند ءِ سرزمین ء کہ ڈن چہ بلوچستان ء انت، بلوچ سک باز انت ، ھما مردم شماری ءِ برابری ء ۱۰۱۷۳۶ بلوچ ءُ ۴۸۱۸۰براھوی آ دوئیں ملکاں نندوک انت۔ 
ایرانی بلوچستان ء مردمانی تعداد پکای ء معلوم نہ انت پہ کساس بلکں سئے صد ھزار نفر بہ بئنت کہ گیشتر بلوچ انت۔ 
	تاجیک چہ ایرانی نسل ء انت، برٹش بلوچستان ء اوں باز انت، ھنچوش کہ دھوار انت ءُ نوشیروانی کہ کلات ءُ ’’کوئٹہ ‘‘ ءِ دمگ ء نندوک انت۔ 
	بلوچ قوم ءِ وتی جند دو جتائیں بھر ء ،بھر بوتگ، براھوی قوم اے دینانی میان ء گون ایشان ھوارا نت ، یک بھرے گوریچانی قبلہ ، دگہ بھرے زری رودرآتک ، اشے ءِ سبب ء دوزبان گوریچانی بلوچی ءُ زری بلوچی پیداگ بوتگ ، اے رندے ء مکرانی بلوچی اوں گوشنت۔ 
اے دوئیں زبان انچوک چہ یکدگر ء دور بوتگنت اگں دونفر ، ھریکی وتی زبان ء گپّ بہ جنت، آدگہ آئی ءِ گپاّں سر پد نبیت۔ 
	چہ بلوچستان کدیمی راج دپتر ء بازیں چیزے معلوم نہ انت، ھمنچوک زانن اے سرزمین ھما ’’گدروسیا‘‘ ءُ بھری چہ یونانیانی درنگیانای ء انت(۱) کدیمی ترین معلوم دارے ئے کہ چہ اے سرزمین ء است یونان ءِ مزنین اسکندر ءِ لشکر کشی انت، آ چہ ’’گدروسی‘‘ ء گوزیت آئی ءِ دریایے امیر ’’ نئاخِوس‘‘ مکران ءِ تیاب گور ء دریا نوردی کنت، کمیں چہ اے جاور ھالاں یونانی فیلسوف ءُ راج دپتر نویس ’’آریان ‘‘ ءِ نبشتہ انت ( چہ مسیح میلاد ءِ دومی کرن ءِ اول سر ء) پشت کپتگ انت، آئی اے سرزمین ء گدروسی ءُ ’’اوریتا‘‘ نام ایر کنت (۲) اے تاریخ دان یک پٹّ ءُ پولے اندازبیانے ء گون، اے سرزمین ءِ بی آپی ءِ بابت ء بنیت کہ، آپ ءِ پیداگ کنگ رھبند ایوکا کورانی دپ ء چات ءِ کوچگ ء گون بوت کت، گوشیت مردمانے وراک ءُ وردن ماھیگ ءُ ناہ انت ، لہتی جاگہ ء زمین ءِ یک یک ٹُکرے سبز ءُ آباد انت وش بوئیں ءُ کُنٹگ داریں درچک ءُ دارانی بابت ءُ زرے نیمگ ءِ ’’مونسون‘‘ گوات ءِ بابت ء اِشارہ ، کنت ، ءُ ھنچوش مزنیں لشکر ءِ دارگ ءِ ناممکن ئے ، اسکندر ءِ فوج ءِ مردمانیءُ دلوت ءُ اولاکانے یک مزنین بھرے ءِ مرگ ءُ میر ءِ بابت ء گپّ جنت۔ 
پکاہ اِنت کہ بلوچ قوم چہ کدیم ء بلوچستان ءِ نندوک نہ بوتگ انت ، سلجوقیان ءِ حکومت ءِ وھد ء ماں ایران ء اے قوم ء چہ سیستان ءُ کرمان ء دیم پہ ایرانی بلوچستان ء ، ءُ مکران ء لڈّ ءُ بوج کت، رندء کم کم ء چہ رو برکتی نیمگ ء دیم پہ رودر آتک ء کہ انوں انگریز ءِ قبضہ یاآئی ءِ پناہ ءِ چیر ء انت ، شنگ بوتگ انت ، چہ آوھداں اے سرزمین ء بلوچستان ءِ نام دیگ بوتگ۔
پہ گمان ھندی نسل بوتگنت۔ کدیمی تریں نامے کہ اے ملک ء دیگ بوتگ ’’ مکا‘‘ انت ، داریویش ءِ بیستون ءِ نبشتہ آں ’’ھرودت‘‘ ء ’’ مکیا‘‘ یا میکیانی سرزمین گوشتگ ، ھخا منشیان سرزمین ءِ چہاردھمی ساتراپی (ایالت) بوتگ، بطلیموس ءِ جغرافیائی اے سرزمین ءِ رودر آتک، ھِند ءِ ھساب ء کئیت ۔ چہ جاورھالے کہ ’’ آریان‘‘ چہ ’’اورا‘‘ ءِ نندوکان کہ آیان اورتیا گوشیت، ءُ ’’ آرابویس‘‘ کور ءِ کنارہ ء ( مروچگین پورالی) نندوک بوتگ انت بیان کنت ھمے زانگ بیت کہ ھندی بوتگنت۔ 
……………………………………………………………………………………………………
۱۔ درنگیان ھما زرنگ انت کہ سیستان ءِ زرے نیمگ ءُ بلوچستان ءِ گوریچان ھساب کنگ بیت ءُ فارسی ء اوں زرنگ بوتگ۔ ھامون ءِ دریا چہ ھم زرنگ ءُ زرنج گوشتگ۔ 
۲۔ بلکن آیانی پشت ء کپتگیں مروچگیں ھوت بہ بئینت کہ زمین اصلی مالک انت ءُ چہ مالیات ء معاف انت۔ 
	 اے سر زمین ءِ کدیمی نندوکانی بابت ء چیزے معلوم نہ انت، 
گدروسیوی قبیلہ اوریتا قبیلہ ءِ، روبرکتی نیمگ ء نندوک بوتگ انت ، آدمگ ھما مردمانی نام ء گدروسی ایر کنگ بوتگ ۔ اشے ء چہ پد یونانی ءُ رومی راج دپتری ءُ حدوحدودی کتابانی تہا اے سرزمین پہ گدروسی نام ء نام کپت، بلے معلوم بوت کہ ’’مکا‘‘ءِ کدیمی نام ناموران بوتگ ھمے ھاتر ء وھدے کہ ھجرت ءِ اولی کرن ء عربانی بالادستی اے سر زمین ء برکرار بوت ، اداں مکران یا مکوران ءِ نام ایر کنگ بوت، گیشتر گمان ھمش اِنت ’’مکوران‘‘ ءِ لفظ راست بہ بیت۔ کہ مروچی بلوچ ھمے لفظ ء کار بند انت ، پہ گمان ء اے لفظ ءِ بزانت مُکا ءِ دشت اِنت۔ 
	عربانی اولی اُرش ء کہ سنہ ۲۳ ھجرت ء اے سرزمین ء آتکنت ، مکران ءِ تیوگیں زمین ’’جت‘‘ قوم ءِ دست ء ات (پہ عربی زط) گوشگ بیت۔ 
	کُہن ترین یادے چہ بلوچ قوم ء کہ پہ ائے نام ء یاد بہ بیت ، ھجرت ءِ چہارمی کرن ء اصطخری ءُ مسعودی ءِ کتاب انت، ماں کرمان ءِ کوہاں بلوچانی نام گرگ بیت اے کرن ءُ رندیگین کرن ءِ تاریخ نویس گیشتر ھمے دمگ ء (کرمان ءِ کوہاں) ءُ سیستان ء گوں دگہ قبیلہ اِے ’’کوچ ‘‘ نام ء کہ پہ عربی (قفص) انت، بلوچان یاد کننت۔ 
	فردوسی ھم بلوچان کیخسرو ءِ لشکر ء شمار کنتءُ دگہ جاگہے آیانے تپاکی گوں گیلان قبلھے ء ءُ جنگ گوں نوشیروان ء ، اے بابت ء گپّ جنت۔ 
	لہتیں پٹّ ءُ پول کنوکانی اے گُمان انت کہ بلوچ چہ دریا ءِ خزر ءِ تیاب گوراں ، اول سرء کرمان ءُ سیستان ءِ نیمگ ء لڈّ ءُ بوج ءِ کتگ ، رند ء مکران ءُ بلوچستان ءِ اے دگہ دمگان شتگ انت ، اے لڈّ ءُ بوجءِ شروعات اسپیتیں (ھیاطلہ) ’’ھون ہا‘‘یا نے بالادستیء چہ نوشیروان ءِ زمانگ ء بوتگ۔ 
	ھجرت ءِ چہارمی کرن ء بلوچ گوں کوچ ءِ قوم ء کرِمان ءِ کوہاں جامنند بوتگ انت ءُ ماں سیستان ءُ ھم شِنگ بوتگ انت بلے مکران چہ اے وھد ء جت قوم ءِ دست ء بوتگ۔ 
	بلوچان کویر لوت ءِ (لوت دشت ءِ ) دمگ ء پل ءُ پانچ کتگ ءُ خراسان ء پہ جنگولے معروف ءُ نام گپت بوتگ انت ءُ مردمانی دل سیاھی ءِ سبب بوتگ انت ھمے ھاتر ء عضدالدولد دیلمی ءُ مسعود غزنوی ء ھریکی ء وتی دوران ء آیانی سر ء اُرش برتگ ، اولی ء بازین کس چہ بلوچان کشتگ ، ءُ دومی ء ’’خبیص‘‘ ءِ دمگ ء بلوچ پروش داتگ انت۔ 
	سلاجقہ (سلجوقیان) ءِ بالادستی ماں کرمان ءُ سیستان ء پہ ستک سبب بوت بلوچ قوم دیم پہ مکران ءُ رو در آتکی بلوچستان تاں ھِند ءِ حدود ء لڈّ ءُ بوج بکنت۔ سال ۶۵۰ ھجری ء اولی رند ء آیانی نام سندھ ء اشکنگ بوت آوھداں کلات ءِ کوہ کہ مروچی براہویانی قوم ءِ دست ء انت، بلوچانی قبضہء بوتگ۔
	رند ء کہ براھویانی زور گیش بیان بوت ،بلوچانی لڈّ ءُ بوج کنگ ءِ گیشتریں سبب کہ دیم پہ سندھ ء شتنت اے آیانی زبردستی ات ءُ رند چہ ایشے کہ امیر تیمور ھِند ء حاکم بوت ھندوستان حکومت ءِ نزورے سبب بوت کہ کش ءُ گور ءِ ھمسائگین قومانی راہ ھندوستان ء پچ بہ بیت ، خاصا دھمین کرن ءِ اول سر ء بلوچ گون شاہ بیگ ، ذوالنون بیگ ئے چُک ءِ ھمراھی ء کہ چہ ’’ارنمونیان‘‘ قندہار ءِ خاندان ء انت ، سندھ ءُ ملتان ء پُترت انت ءُ اودان شنگ بوتنت ۔ بلوچانی کماش ءُ سر طایفہ اے وھداں ’’ میر چاکر کوبند‘‘ و ’’میر سہراب دودا‘‘ اتنت ، بلوچانی نسل ء گون لہتے ھندی ءُ عربی قبیلھاں سانگ بندی کتگ ، بلوچ قبیلھانی راج دپتری گپّ و ھال چہ چہارمی کرن ء ، ءُ اے سر زمین ءِ کدیمی حال ءُ احوال کہ رند ء بلوچستان ءِ نام ء نا م گپت بوت ، چہ سال ۲۳ ھجری ء دیم اینگہ ، بازین گپّ ءُ قصّہ ھست انت، بلے چو کہ قصہ دراج مہ بیت ، چہ کلات ءِ انوگیں حاکم خاندان ءِ حاکمی ءِ شروعات ء چیزے گپّ جناں ۔ 
	دوازدھمی کرن ءِ اول سر ء یا یازدھمی کرن ءِ آھر سراں، ھندی راجہ یانی یک سلسلہ اے اے سر زمین ء کہ انون انگریز پشت ءُ پناھیں بلوچستان انت حکومت کنگ ء اتنت۔ 
	آھری مہاراجہ ء اوگانانی اُرش ءِ پروش دیگ ءِ ھاترا ، چہ براہویانی یک کوھستانی شپانکیں قبیلہ ئے ء مدد لوٹِت۔ اے قبیلہ ءِ کماش ’’کامیار‘‘ چہ اوگانانی پروش دیگ ء پدکم کم ء اے ملکانی تہ ء زور مند بیت ، آھر کارھندے راجھے چہ حکومت ء دور کت ءُ وت ملک ءِ حاکم بیت۔ 
’’کامیار‘‘ ءِ چہارمی پشت ءِ یک نماسگئے عبداللہ خان ءِ نام ء گیشیں لالچ ءِ سبب ء گلائیش ات دگہ جاہاں دست جنی بکنت۔ اے وھداں نا درشاہ ء ھند ء اُرش برتگ ات وھدے کہ قندہار ء رستگ ات ، لشکریے بلوچستان ء دیمی دات، اودے وتی چیر دست کت، عبداللہ خان ءِ حکومت نادرشاہ ءِ چیر دستی ء پشکپت۔ 
	چیزے وھد ء پد عبداللہ خان سندھ ءِ نواب ء گوں جنگ ءِ درگت ء کشگ بوت آئی ءِ مستریں بچ حاج محمد خان جانشین بوت۔ اے مرد سکین ظالم ءُ بدکارے ات، مھلوک چہ اشے ء تنگ آتکگ ءُ بیزار اتنت ۔ اشے ءِ کسانیں برات نصیر خان کہ نادرشاہ ءِ ھمراھی ء دہلی ء رپتگت گون شاہ ء ھور تور ات ، وھدے کہ واپس وتی مُلک ء آتک وتی براتی کُشت حکومتے پہ دست گپت، اے ھال ءُ ھبری پہ نادر شاہ ء کہ قندہار ء ات نبشت ءُ دیم دات۔ نادر ء آئی ءِ ھاکمی برکرار کت ءُ بلوچستان ءِ بیگلربیگی ءِ ھکمی دات اے اِتپاک سال۱۱۵۲ ھجری ء بوتگ ،نصیر خان لایکین ءُ عاقلّیں مردے ات ، ملک ءِ تہا تبدیلی ءِ یارت ءُ کلات ءِ شھر ے چت ءُ شرّکت ءُ اودان کلاتے(کوٹ) بنگیج ئے کت ءُ بست ۔ 
	نادر شاہءِ وفات بئیگ ء رند، نصیر خان احمد شاہ دُرّانی امیر کابل ءِ تابع دار بوت ۔ بلے سال ۱۱۷۱ ھجری ء وتی آزاتی ءِ اعلانے کت، گڑا دراجیں وھدی ء گون احمد شاہ ء جنگے کت، آھر ء اشانی میان ء سھل بوت ءُ احمد شاہ ءِ باج گذارے ءِ منّ ات ءُ سال ۱۲۰۹ ء بیراں بوت۔ 
	رند چہ آئی ء چُکے محمود خان جانشین بوت، محمود خان ھم ۱۲۳۶ ء بیراں بوت۔گڑا آئی چُک مھراب خان جانشین بوت۔	
	سال ۱۲۵۴ء وھدی کہ انگریز ء چہ درہ بولان ءِ راہ ء پہ اوگانستان ء اُرش برت۔ مھراب خان ء گوں انگریزاں دژمنی کت، اے ھاتر ء انگریزء لشکرے بلوچستان ء دیم دات۔ مھراب خان گوں ۴۰۰ نفر ء شھید بوتنت، کلات انگریزانی دست ء کپت۔ 
	دو سال رند بلوچان انگریز ءِ ھلاپ ء شورش کت۔ بازیں وھدے ء جنگ بوت، آھر ء انگریز ء منّ ات کہ نصیر خان دوئم ، مھراب خان ءِ کستریں چُک ھاکم بہ بیت ، ءُ انگریز ء وتی فوج ءُ لشکر چہ بلوچستان ء کش اِت۔ 
	رند چہ اشے کہ سندھ سال ۱۸۴۳میلادی ءُ پنجاب ۱۸۴۹ ء انگریز ء گوں وت ھور کتنت۔ انگریز ءِ بالادستی بلوچستان ء گیش بوت۔ بازیں فوجی کاروائیاں چہ پد کہ انگریز ء کوھستان ءِ نندوکیں بلوچانی ھلاپ ء کت انت، سال ۱۸۴۵ میلادی (۱۲۷۱ ھجری) ء کول نامہ ے مئی ماہ ءِ ۱۴ تاریخ ء انگریز ءُ نصیر خان ءِ میان ء نبیسگ بوت، کہ خان ء انگریز ءِ کمک ءُ مدد منّ اتنت۔ گوستگیں کول نامہ سال ۱۸۴۱ ءِ(اُرشی ءُ دیم گیری) ھلاس کنگ بوت۔ 
	نوکیں کول نامہ ءِ برابری ء نصیر خان ء وتی ءُ وتی جاگیرانی نام ء انگریز ءِ سالانہ پنچ ھزار لیر(۵۰۰۰۰ روپیہ)ءِ کمک ءُ مدد زورگ منّ اِت۔ 
	نصیر خان ۱۸۵۶ سال ء بیران بوت ءُ آئی برات میر خداداد خان جانشین بوت۔ ۱۸۷۶ کرار نامہ نوک کنگ بوت۔ امدادی زرّ یک صد ھزار روپیہ کنگ بوتنت۔ 
	۱۸۷۹انگریزء سندھ ءُ بلوچستان ءِ ریل گاڑی ءِ راہ ءِ نوک کنگ بنگیج کتءُ ایشی ء گوں ھوار دگہ راہ ءِ ھم شر کت۔ ءُ کوئٹہ شھرے شرّ کت، فوجی بنجاھی پیم کتنت ءُ دگہ بازین راہ ھم شرّ کنگ بوتنت۔ 
	دان یک سد بیست سال پیسر ایرانی بلوچستان ءِ بابت ء ابید چہ مزنین اسکندر ءِ لشکر کشی ء دگہ ھچ پیمیں ھال ءُ ھبر نیست ات ۔ نامی ایں ’’سرجان ملکم‘‘کہ ماں ایران ء حکومت ہند ءِ جہگیر ات ۱۸۰۹ سال ء پہ اے مکسدء کہ ماں ھُشکی ء ھند ءُ ایران ءِ میان ء راھے در بگیج اِت ۔ ’’کاپیتان گرانت‘‘ ء (کہ رند ء ماں ایران لرستان ء کُشگ بوت)۔
	پہ پٹّ ءُ پول ء روبرکتی بلوچستان ء روانہ کنت۔
	سالے رند ’’کریستی ‘‘ نامیں انگریزے پہ ھمے نیت ء ، ایرانی بلوچستان ء سفر کنت گون بدلی گُد ءُ پوشاکاں حاجی ءِ نام ء تر ءُ گرد کنت، بلوچستان سرزمین ءِ بابت ء اولی نبشتہ اے مردے گنت۔ 
	 ۱۸۶۱ سال ء ’’سرگولد اسمید‘‘ انگریز ، بنگیج ئے پٹ ءُ پولے پہ تلگراف ءِ تار ءِ کشگ ء مکران ءِ تیاب گُوراں ، کراچی تاں جاشک ء سفر کنت ، وتی کار بلدے ءُ معلومات ءِ سبب ء گڈ سر ء اے مرد ، بلوچستان ءِ سیمسرے گیش ءُ گیوار کنگ ءِ ھاتر ء انگریز حکومت ءِ جھگیر بوت۔ 
	رند چہ نادرشاہ ء ایرانی حکومت ءِ بالادستی ءُ اثر مندی ماں روبرکتی بلوچستان ء بس پہ نام ات ۔ایران ءِ بُنجاھی حکومت ء ھچ پیمیں واک نیست ات، تاں محمد شاہ قاجار ءِ دور ء اولی بر ء لشکرے پہ بلوچانی تنبے ء دیم دیگ بوت لشکر ء بنپور وتی دست ء گپت ، چہ آ وھداں اے شہر ایران حکومت ءِ اخیتار ء اِنت ، رند چہ اشے ء دگہ بازیں بنجاھے حکومت ءِ ِدست ء کپت انت خاصا وھدے کہ ابراھیم خان ء بم ءُ نرمایشر ءُ بنپور ءِ ھاکمی ئے ھکم دیگ بوت، اے مرد ء گوں وتی توان مندے ء بنجاھے حکومت ءِ واک ءُ بالادستی اے دمگ ء قائم داشت ، ءُ سر باز ءُ کِر ءُ گور وتی چیر دست ء آورتنت۔ 
	 ایران دیمروئی ماں بلوچستان ء سبب بوت گون خان کلات ءُ برٹش بلوچستان ء سیمسری اختلاف پیداک بہ بیت ، بازیں جنجالان چہ پد ھورین کمیشن ئے چہ ایران ءُ خان کلات ءُ برٹش بلوچستان ءِ نیمگء ٹھینگ بوت کہ سیمسرے اختلافانی گیش ءُ گیوار ء بہ کنت۔ 
	’’ گلداسمید‘‘ چہ برٹش بلوچستان ءُ میرزا معصوم خان و ابراھیم خان چہ ایران نیمگ ء گچین کنگ بوتنت ، بلے ھچ پیمیں تپاکی یے دست نہ کپت ، گلداسمید مکران ءِ تیاب گور ء شُت چہ اوداں اے حال ءُ ھبرے انگریز حکومت ء پیش کت انت ، نقشہ یے شرّی کت ءُ سیمسرے کِشکی پیش یے کت گڑا تہران ء آتک گوں ایران حکومت ء گِند ءُ نند ے کت۔ 
	کوھک ءِ ٹُکرے سر ء اختلاف ھست ات ایران ء زور دات اے ٹُکر ایران ءِ گنت آھر کار سال ۱۸۷۱ ءِ ستمبر ماہ ء اختلاف دور بوتنت، سالے چہ پد سیمسرے چیدگانی مِک کنگ بنگیج بوت۔ 
’’ کرزن ‘‘ ءِ قول ءِ پد ء سیمسرے کِشک چہ گواتر خلیج ء کہ کمیں بندن ءِ رودر آتک ءِ نیمگ ء ءُ دشت کُور ءِ ءُ دشتیارے کُور (کاجو) ءِ ھور ءِ میانجی ء انت بنگیج اِنت، دیم پہ رودر آتک ء کمان بیت پداں ماشکیل کور ءِ دراجی ء بُر ز بیت تان دشت ءُ کوھک ء۔ ایران ءِ حکومت ء چہ وھد ء سُوب زرت ء سال ۱۸۷۰ ء ’’پیشن ‘‘ ءُ ۱۸۷۲ ’’مورت ‘‘ ءُ ’’دریدا‘‘ پہ دست گپت انت ۔ بنپور ءِ ھاکم ء لشکرے پہ کوھک ء دیم دات کہ انگریزانی خیال ء چہ اے وھدے اے ٹُکرے سر ء اختلاف ھست اِنت، ءُ کوھک ئے پہ دست گپت۔ 
	ھما سال ء وکیل الملک ء مسقط ءِ عربان ئے بالادستی ماں چھبار ء کہ ظاھر ء تان ھشتاد سال پیش ء جاری بوتگ ات، ھلاس کت ، ءُ بشکرد ءِ سرزمین کہ دراجین وھدے ء سیف اللہ خان ءِ آزات ءُ وت سریں حکومت برجاہ ات، آھرکار سال ۱۲۹۱ ء ایران ءِ حکومت ء پہ دست گپت۔ 
	 مُدت یےء پد ماں بُنپور ء یک فوجی دستہ اے چوکہ سئے سدّ پیادہ ، پنجاہ سوار ، پنجاہ ٹوپ چی ءُ شش ٹوپ، دائمی نندوک بوتنت، ءُ یک لشکرے پنچ سدّ نفر بلوچ ءِ کہ ’’ چریک ءِ گوشت انت ، ھما نزدیک ءُ کِرّ ءُ گوراں نندوک اتنت۔ 
	سال ۱۸۹۵ ءُ ۱۸۹۶ میلادی ء یک اوریں کمیشن ئے ء گوستگیں سیمسرے کمیشن ءِ کارپداں دوبارہ چار گِند ء گلائیش ات۔ 
	ناصر الدین شاہ قاجار ءِ دوران ء گیشتر زمستان ءِ موسم ء فوج ءُ لشکر بلوچانی تنبے ءُ مالیات ءِ گرگ ء ھر نیمگ ء اُرش کنان ات۔ 
	چہ درستاں گیشتر ناصر الدولہ ءُ وکیل الملک ءُ مظفر الدین شاہ دوران ء علا ء الملک ء اے کار کتگ ءُ تاں بُنپور ء شتگ انت ھمے ھاترء بلوچ ایرانی فارسی زباناں قجر (گجر) گوشنت ، ظاہر ء تان مشروطیت ءِ دوران ء بلکن چیزے وھد سارے ء ، پداں ایرانی فوج و لشکر بلوچستان ء نہ شُتگ اے یک آزات ءُ وت سریں ریاستے بوتگ تاں پیش ئے سال ءِ لشکر کشی ء کہ اے نبشتہ بوتگیں ھما دلکشیں کسہ ءِ بھرے انت۔ 
ایرانی بلوچستان ءِ کساس(۱۵۵۰۰۰کیلو میٹر مربع) چاگرد انت ءُ مردم شماری پکاّیی ء گوشگ نہ بیت ، انگریز نیم کرور (۰۰۰،۵۰۰۰)ءِ کساس ء ھساب کنت ۔
روبرکتی بلوچستان نندوکیں مردمانی نسل ، اشے ء باوجود کہ برٹش بلوچستان ءُ کلات ءِ نسبت ء بازیک دست اِنت بلے پداں اوں ابید چہ بلوچان کہ گیشتریں مردم انت ۔ نوشیروانی انت کہ اصفہان ءِ کِر ءُ گور ءِ فارسی انت چہ اوداں لڈّ ءُ بوج ءِ کتگ ، ءُ کرد اِنت ، ءُ دشتیارے ءِ کور ءِ دپ ء طایفہ اے کہ چہ سندھی نسل ء اِنت۔ 
	بلوچ ھنچوشکہ پیسر ء گوشگ بوت چہ ایرانی نسل ء انت ، ءُ اے چہ آیانی زبان ء معلوم بیت کہ بھری چہ فارسی زبان ء انت۔ 
	بلوچانی گور ء روایت ئے است کہ گوشنت آ اصل ء عرب انت ءُ یزید بن معاویہ ءِ دور ء گوں اماحُسین ء ھمراہ دارے ءِ سبب ء چہ حلب ء در گیجگ ءُ دراں ڈیھ بوتگ انت۔ (۱) 
	سجھیں بلوچ سُنی مذھب انت ءُ گیشتر حنفی انت سرباز ءِ دمگ ء طایفہ ے است کہ ھاسیں دینی رھبندے ایشان است، اشان ’’ذکری‘‘ گوشنت ، آسمانی کتاب ءُ عبادت اش ھاسیں پیمے ء انت کہ چہ اسلام ءِ دینی کتاباں پیم بوتگ لہتے پرنگی (یوروپی) نبیسوک بلوچان مذھبی مردم نہ زاننت آ گوشنت بلوچ پہ نام ء مسلمان انت بلے ھکیکت ء چہ اسلام ء چیزے نہ زاننت۔
 من وت چہ دزک (داورپناہ) ءِ نندوکاں چہ یّکی ء پٹّ ءُ پولی جست ءُ پُرس کت معلوم بوت شھر ءِ نندوکیں مردمانی درمیان ء لہتے عالم است کہ اھل سُنت ءِ دینی کتاباں وانینت آیانی درسانی ترتیب اے پیم ء اِنت ! اول الفبا ، رند ء جزعم (سی پارہ) ، قرآن ، رندء فارسی پنچ کتاب کریما ءِ نام ء ، رند ء نام حق و محمود و ایاز و حمد سجدو ایداق کہ لہتی نظم ءِ شکل ء انت ، چہ ایشان پد خواجہ حافظ دیوان ءُ چیزے چہ شیخ سعدی ءِ بوستان ءُ گلستان ء ، ءُ رندء قصص الانبیا ء واننت ، پداں عربی ءِ وانگ ء بنگیج کن انت ، اے پیم ء اول ء نیتہ المصلی ، رند ء قدوری ، کنز ،وقایہ ءُ ھدایہ ، متامی، گڑا دینی علم ءِ برزیں درجہ ءِ یادگرے ء ھندوستان ء رونت کہ (مزنین ملا ) بہ بینت۔ 
بلوچی زبان چہ ایرانی زبانانے تیوگیں گالوران کدیمی ترین شکل ءُ ترکیب ءِ واھند اِنت گون اشکانی پھلوی ء ، ءُ ساسانیان ءِ اول سرء ، ھم پھناتں ۔ 
……………………………………………………………………………………………………
۱۔ اے روایت پرنگی کتابان گندگ بیت، بلے من وت چہ یکی چہ بلوچ ایں عالم زادگان جست ءُ پرس کت ، آئی ء چوشیں گپّی نہ اُشکتگ ات ۔
	بلوچستان ء لہتے گوشندہ ھست انت آیاں پھلواں گوشنت ، اے وھداں ایشانی نامی تریں ’’شیہول‘‘ انت سرباز کوہ میتگ ء نشتگ ءُ پھلوان ’’ میر گند‘‘ ھم سر باز ء نشتگ۔ 
	بلوچی زبان ء نامی ایں ادبی کتاب نیست ، لہتے کسہ ءُ حکایت بلوچی زبان ءِ کہ دینی عالماں ءُ جہانگولاں چوکہ ’’ دامس‘‘ و ’’ لویس ‘‘ ، ’ ’ ھتورام‘‘ ء جم کتگ ءُ چاپ کتگ انت ’’ دامس ‘‘ ء بازیں شعرے قبیلھانی تاریخ ءُ دگہ بُنگپاں جم و چاپ کتگ کہ شمالی بلوچی ء انت زری بلوچی ء کمتر آثار موجوداِنت ، ابید چہ یک دست نبشتہ اے کہ بازیں کسہ ، اے زبان ءِ چوکہ لیلیٰ و مجنون ، بھرام شاہ جہان و گل اندام ، سعدی ءِ قول ھوار انت، برٹش موزہ ء ڈگار اِنت۔ 
	انگریزی ءُ ڈنی انجمن ءِ نیمگ ء مقدسین کتاب انجیل ھم شمالی بلوچی ء رجانک بوتگ ، اش ات گونڈین بھرے چہ بلوچ ءِ زبان ءُ راج دپتر ء کہ اصلی کسہ ءِ پورہ کنگ ءِ ھاتر ء کہ بلوچستان ءِ پروش دئیگ بہ بیت، گوں پروش دیوکیں ، سر لشکر ءِ وتی بیان ءُ نبشتہ یاں۔
					 مشھد۔ ۲۴ فروردین ماہ ۱۳۰۸
					 حسن تقی زادہ
………………………………………………………………………………………………
رجانکار 
	من تاکدم ۳۲ ءُ ۳۳ پھک ءُ پلگار نہ بئیگ ءِ سبب سرجمی ء رجانک کت نہ کت چوکہ جا آتک یک دیم پہ دیمی ءِ مکرانی ءُ رخشانی گالوارانی درمیان ء ات، چیزے بلوچی گپ ءُ ھبر گوں دویں گالوراں پہ بے پلگارے نبیسگ بوتگ۔ نبیسوک ءِ زانت ءِ مطابق ء بلوچی گوریچانی زبان، بلوچی زرے زبان۔
دومی بہر

گُڈی سالانی مستریں چست ءُ ایر 
	ھنچوش کہ راجدپتر ءِ اولی بھر ء گوشگ بوت ، رند چہ ایشی کہ بلوچستان دومی رندء (۱۲۵۸ ھجری) بنجاھی حکومت ءِ چیر دست بوت ، حد ءُ حدودی مسئلہ بازیں گِر ءُ کشی ء رند شر کنگ بوتنت، پدء وھد ءِ ھاکمانی بے سمائیءُ بد کردے بازین مالیات ءِ گِرگ ء ءُ اے دگہ کارانی سبب ء ، بنجاھی حکومت ءِ بالادستی کم بہ بیت ءُ کم کم ء حکومت ءِ کارگزار پہ بُن بھ چہ بلوچستان ءِ خاک ء بُن گوج بوت انت حکومت ناچار بوت مالیات ءِ گِرگ ءِ ھاترا ، اثر مندیں خانانی منت وار بہ بیت۔
	خانان چہ اے وھد ء سوب زُرت ، گیشتر چہ ایشی کہ حکومت ءِ کاراں گلائش ببئنت وتی آزاتی ءُ وت واکی ءِ مُھر کنگ ء گلائیش بوتنت ، بازیں وھدے نہ گوست ھر ٹُکرے یک سر قبیلہ اے چیر دست بوت ، ھمسائگی ءُ سیادی ءُ نزیکی سبب ء یکدگر ءِ مددگار بوتنت لہتے ء وتی دیمروی ءِ کار ءُ رھبند، گوں جنگ ءُ مِڑ ءُ نا تپاکانی پروش دیگ ء گچین کتگ ات، اے شورش ءُ سرکشی ء گلائیش اتنت۔ 
	اے پیم ء ات کہ وھدے کہ سیعد خان بلیدہ یانی جہگیر( سیعد خان شیرانی)، ءِ پت ءِ بیرانے ء چہ پد ، گِھ ءُ بنت ءُ بندنانے کلات ءِ حاکم بوت ھمے پگر ء ات وتی مُلکی بالادستی ء گیش بکننت ءُ دگران ئے مِلک ءُ اِملاکاں زور گپت بکنت ، کسانیں مِلکے کہ چہ مات ءِ نیمگ ء قصرقند ء آئی ء میراث رستگ ات ایشی ءِ ُشکر گذار نہ ات ، اوّل سر ء چیزے چہ گھِ ءِ ملک ء زور گپت ئے کت، رندا کم کم ء دیمے گوں سرباز ءِ دمگ ء ترینت اوداں دست جنے کت، وھدے ھچ پیمیں دیم گرے ندیست ئے، پگر ء ات اے دگہ دمگاں ھم دست دراجی بکنت۔ 
	سرباز ءِ کد خدائی ءِ (کھدائی) بلیدھانی سوج ءُ مددءِ پد ء بہرام خان باران زئی ء دیگ بوت ءُ اسلام خان ء کہ بنتء ِ کسانیں مِلک دارے ات بلے اثر مندیں مردمے ات، بنت ءُ بندِ نانے کِھدائی دیگ بوت ءُ آوت (سعید خان) اے دگہ مُلکانے دست آرگ ء گلائیش ات۔ 
	سال ۱۹۰۷میلادی ء ایالت بلوچستان ءِ خان ءِ والی کرمان ء روگ ء ات ، پہرہ ءُ بنپورء ِ کلاتانی مُلکی سپاھیگ ، سعید خان ءُ بہرام خان ءِ حوالہ ء کُتنت ، اے مرداں چہ بازیں وھد پیسر ء چوشیں روچی چہ ھدا ء لوٹتگ ات کہ چوشیں گوم ءُ گیگی ایشان دست پہ کپیت چو کہ اے بنجا ھی حکومت ءِ سستی ءُ نزوری ء سئی اتنت ، اے کلاتانی دست گِرگ ء پورئیں کوشست کتگ ءُ ھچ پمیں کوتاھے اِشاں پشت نہ گپتگ اے دوئیں کلات اشان پہ دست گپتگ انت۔ 
تان سہ سال ء اے دمگ ءِ حال ھمے پیم ء روان ات۔ رند ء سردار نصرت اے یاگیانی پروش دیگ ء ، ءُ پھرہ ءُ بنپور ءِ کلاتانی پچ گرگ ء لشکرے چہ کرمان ء روانہ کنت سعید خان لشکر ءِ فرمان بردارے ء منّ ایت، جنگ نہ دنت۔ بلے بہرام خان جنگ دنت، اُرش ءِ دیم ء داریت ،حکومت ءِ لشکر پد کنزگ ء ناچار بیت ، چوش بوت کہ نہ ایوک ء سردار نصرت وتی مراداں سوبین نہ بوت ، بلکں اگر سعید خان ءِ کمک ءُ مدد مہ بوتیں ، پشت کپتگین لشکر ءِ پچ ترینگ دیم پہ کرمان ءُ سرکنگے ِ ممکن نہ ات۔ 
	سعید خان ء اے ھذمت ءِ بدل ء اے شاباشی رس اِت کہ آئی ء والی بلوچستان ءِ ھکم دیگ بوت بلے آئی ء چشیں کارکرد ئے پیش نداشت کہ بُنجاھی حکومت ءِ زلورت پیلو ببنت ءُ آیان اے داتگیں ھکم ءِ برورد برسیت۔ بہرام خان ظاہر ء آئی ءِ جہگیر ءُ کھِدا ات بلے چیرکائی ءِ پرواھے نہ کت دائم ء شوہاز ات کدی آئی ء موہ بہ رسیت تاں پھرہ ءُ بنپور ءِ کلات آں سرجمی ء پہ دست بہ گریت۔ 
	چوشیں واھگے ءِ دست آرگ پہ ائی ء گرانیں کارے نہ ات ، چیاکہ سراوان ءِ دمگ ء (دزک) بالا دستی ءُ اثرمندی ءُ مِلک ءُ میراثے کہ کم کم ء سرجمے کتگ ات اے کامیابے ءِ شُبینگ ء دیگ ء اتنت۔ 
	دگہ نیمگے اسلام خان کہ بنت ءُ بندِنانی کھدا ات ناپرمانی ئے بنگیج کتگ ات ءُ سعید خان ءِ ھکمے نہ منّ اتنت، سعید خان ناچار بوت جنگ ءُ دعوا ءِ تیارےء بکنت ءُ لشکر کشی بکنت ، بلے اسلام خان چہ اے جنگ ء پہ وت پائدگ گندگ ء نہ ات ، گڑا پہ ناچاری یکدگر ء سُھل ءُ تران اِش کت۔ 
	سال ۱۹۱۴ ء سعید خان ءِ نہ بوئگ ءِ در گت ء بہرام خان ء اے موہ رسیت ، سعید خان ئے نزیکیں مردمانے کمک ءُ مدد ء بنپور ءِ کلات ء بہ پُترایت ، ءُ تیوگین آزمیناں کہ چہ بنپور ءِ کُور ء سیرآپ بئینت ، آیان پہ دست بہ گریت۔ 
	اے درگت ء میاں استمانی جنگ ءِ آس دنیاءِ ھر کُنڈ ء جمبور بوتگ ات ءُ بلوچستان اوں چہ اے آس ء زبھر نہ ات اے آس ءِ روک کنوک جرمن اتنت، آیان بلوچستان ء یک آشُوبے ءِ سلسلہ ءُ بنیاد ایر کتگ ات ، اے دمگ کہ ھر پیمیں آشوب ءِ واست ءُ ساڑی ات، آیان فساد ءِ تؤم چنڈتگ ات۔ 
چو کہ اے جنجال انگریز حکومت ءِ سوب ءُ سیاست ءِ ھلاپ ء ات ، ایران ءِ حکومت فوجی چن ءُ لانچ ء ناچار بوت ، ھمے درگتء سرحد زمین ء دامنیانی ھلاپ ء فوجی کاروائی بنگیج بوتگ ات یکّ ٹولی یے ’’ ماژرگیز‘‘ ءِ سر براھی ء ایران ء آتکنت کہ گوں بہرام خان قرار مدارے بکننت، بازیں گپّ وحبرّ ء چہ رند انگریز ءِ کامیابی اے بوتگ کہ باران زئی ایران ءِ بنجاھی حکومت ءِ ھکم ء بہ منّ انت ءُ آئی ءِ فرمان بردار بہ بئینت ۔ 
ھمے سبب بوتنت کہ بلوچستان امن و آرام بہ بیت ءُ نندگ ءِ قابل بہ بیت۔ 
	سعید خان ئے چُک حسین خان ھمے درگت ء وتی پت ئے ملک ءُ یہ میراث کہ اسلام خان ء بہ دست گپتگ اتنت ، چہ آئی ء پچ گپت اتت، ءُ گھِءِ کلات ئے وتی دست ء گپت ، اسلام خان ۱۹۱۷ ءِ جنگ ءُ شدّتان کشگ بوت۔ 
	اے پیم ء ات کہ سرجمیں سرطایفہ آنے دلگوش گون بہرام خان ء تر اِت ءُ آئی ء اے سبب ء نامے در آورت بلے چہ آئی ءِ مرگ ء چہ رند اشان پداں وت من وتی جنگ ءُ چوپاں گلائیش بوتنت تاں کہ بلوچستان ءِ تقدیر ءِ مھار دوست محمد خان( بہرام خان ءِ ناکوزھتک) دست ء کپت آئی ء بلوچستان ءِ سرزمین ءِ گیشتریں بہرء وتی بالادست ئے قائم کت۔ 
	دگہ باز اہمیں حادثہ ءُ پیش آمد بوتگ انت چو کہ تفنگ ءُ سلاہ شُپکی (قاچاق) کہ بلوچستان ء شورشان ئے سبب بوتگ انت ۔ءُ ایران ءُ انگریز ءِ ھکومتانی دلگوشی ئے سیمسری سوت ءُ نپانی برجاہ دارگ ء وتی نیمگ ء ترینتگ۔ اشے ءِ بدل ء دوئیں ھکومتانی فوجان وتی نیمگ ء کاروائی کتگ کہ اھم انت ءُ دلگوش کرزنت۔ بلے چوکہ چہ دوست محمد خان ءُ آئی پیرینانی بُنگپ ء ڈن انت، ءُ اے ھاترا کسّہ دراج مہ بیت اے پیش آمدانی کسّہ ء چہ دست بردار بئیں ءُ بلوچستان راجدپتری چست ءُ ایران چہ اداں کُٹیناں ۔ 
 

دیم داتگیں فوجیانی تگ ءُ تاچ ماں بلوچستان ء 
	ھنچوش کہ بلوچستان ءِ راجدپتری چست ءُ ایرانی دومی بھرء گوشگ بوت، میر دوست محمدخان چہ بہرام خان ءِ پُشپداں ءُ آھری کسے ات کہ تاں ۱۳۰۷ ء آھرءِ پہ آزاتی اِے سرزمین ء حکومت کنگ ء ات، چہ دولت ءِ مِلک ءُ میراث ءِ پیداورء ۲۰۰ نفر گچینی غلام’’بلٹن‘‘ء ( پہ انگریزیے دستہ گوشگ بہ بیت) اے مردءِ ھذمت گُذار بوتگ انت ءُ بازیں تفتگ ءُ سلاہ اوں زُرتگ ئے۔
	دگہ اِے کہ لہتے سرمسترئے اِجازت داتگ اتنت وتی ھندءُ دمگ ءِ مالیاتاں بگرانت ءُ مُچ بکن انت، یک بھرے حکومت ءِ مُزد ءِ رسم ء وت بزورنت باقی ء آئی ء بہ دینت ۔ اِے بھر ءِ بخشش اِیے ھاترء اِنت کہ زلورت ءِ وھد ء وتی سپاھیگاں آئی ءِ کمک ءُمددء دیم بہ دینت۔
دوست محمدخان یاگی گریءِ آسرءُ آکبت ء شری سرء سرپدات ءُ زانت ئے چہ اے ناشریاں کہ حکومت ءِ نافرمانی ء کنگ ء انت چونیں تاوانے آئی ءِ ودارء اِنت آئی ءِ باطنی مول ءُ مرادایش ات کہ ابید چہ ایش کہ یاگی گوشگ ببیت، کارے ببیت کہ دولت سیدھ اِیے ء بلوچستان ءِ کاراں دست جنی مہ کنت ۔اِے ایالت ء دوست محمدخان ءِ حوالہ ء بدنت ءُ سالانہ مالیات چہ آئی ء بہ لوٹیت، ھنچوش کہ سرھنگ خان نخجوان سال ۱۳۰۵ء کِرمان ءِ فوجی اڈہ ءِ (تیپ)سربراھے ءِ وھد ء ھژدہ ھزارتومان مالیاتءِ بابت ء چہ آئی ء گپتگ ات، بلے شہنشاھی حکومت ء رندچہ ایش کہ سجھین مُلک ء وتی پادمُھرکتنت آئی ء نہ لوٹت چہ بلوچستان ءِ ایالت ء سربگوزیت ءُ سردارانی امان ء یلہ ئے بدنت ۔ دوست محمدخان وتی مُلکی بالادستی ءُ سلاہ بندیں مردمانی گیش کنگ ء ھرپیم کوشست کت کہ کِرءُ گورءِ سرطایفہ آں گوں وت ھمراہ ءُ ھمدست بکنت، یکی چہ اِے سیاستاں کہ پہ اِے حاتر ء کاربندیے کت، سانگ بندیے گوں بلوچانی اثرمندیں طایفہ آن ات پہ درور ، سردار دین محمدچھبار ءِ حاکم ءُ سردار محمدشاہ خان،کہ سراوان دمگ ءِ مزنین بھرے ءِ مالک ات ءُ اِے دگہ………… تاں سیادے حاترا ء خطر ءُ ضرورت ءِ درگت ء آئی ءِ مددگار بہ بیئنت۔
	دوست محمدخان ء سراوان ءِ دمگ کہ سیرآپ ءُ آبادیں مُلکے ات ءُ مزنین مچکدگ ءُ مُھریں کلات اوداں ھست ات وتی پت علی محمدخان ءُ برات نویشروان خان ءِ حوالہ ء کتگ ات، سرجمیں کلاتاں خاصیں سلاہ بندیں بلوچ ھست اتنت کہ آدمگ ءِ دارءُ مدار آیانی ذمہ ء ات۔
دوست محمدخان روچ پہ روچ وتی اثرمندیے ءُ طاقت ء گیش کنان ات ءُ گلائیش ات وتی حُکم رانی ءِ ھندء دمگاں گیش کنان بکنت، چوکہ ۱۳۰۴ ءِ گرماگ ء رو درآتک لشکرء لھاک خان ءِ شورش وجہ ء بی نظمی ءُ بی ترتیبی پیداگ بوتگ ات خواش ءِ چیزے سپاھیگ اوداں دیم دیگ بوتنت ، دوست محمدخان خواشءِ دست دراجی ءُ میرجاوہ بیم ءُ پاترب دیگ ء تاں پچ فرسنگ(۳۰ کلوتر) نزیک خواش بازیں سلاہ بندیں نفریے مُچ کتگ ات، اِے ھالت سبب بوتگ ات آ دمگءِ نندوکانی جان ء ترس ءُ بیمے بکپ ایت اِے گواچنی اِنت کہ اِے جاورھالانی دیمروئی چہ دولت ءِ اوپار ء ڈنّ ات۔
ءُ زری نیمگء کدی کدی لہتے چست ءُ ایر بوتنت کہ منی رودر آتک لشکراِے بابت ء دل وارگ ات، گڑا من کوشست کُت بید چہ اشے کہ خواش نگھپانی بنجاہ ءِ سپاھیگانی نفراں گیش بکنن، سیستان فوجی اڈہ ء زری نیمگ ء نزیکتربکناں، اِے فوجی اڈہ(تیپ)چہ بیرجندء یارگ بوت ،نصرت آباد(زاھدان ءِ نزیک) اِے اڈہ ءِ بنجاہ بوت۔
۱۳۰۶ءِ شھریورماہءِ ۲۹تاریخ ء سرجمیں جاور حالے چہ بلوچستان ءِ حالتاں ءُ لشکر کشی ءِ درخواستے شہنشاہ ءِ دیم ء پیش کنگ بوت ، درخواست منّگ بوت بلے کاروائی ءِ وھد ءُ تاریخ پہ سالے رند ایرکنگ بوت تا اِے درگت ء فوج ءُ لشکر ءِ عیب ءُ ایراد گرگ ببنیت ءُ سرجمیں ضرویات پورا کنگ ءُ پہ کاروائی ء ساڑے ببیت۔
ما اعلیخصرت شہنشاہ ءِ گلامان کہ اِے حُکم جاری کتگ یاگی بلوچانی شورءُ شرارت ءِ ھلاس کنگ ء اِے سرزمین ءِ زید ءُ جاور حالانی ناواقفی ءُ حدءُ حدود ءُ جاءُ مکانے کہ جنگ اوداں نیگیج بیت، ماھچ پیم ء پگرمندءُ دل وارگ نہ اتنت ا ھم ترین چیزے کہ مُلوک تبیں شاہ ءِ دلگوشے گوں وت کتگ ،سپاھیگانی جنگی ءُ سلحشوری مارشت ءُ لھڑ ءُ باھندانی ءِ زندگ دارگت۔
گیشتر اے گپ ءِ سرء زوردیگ ء ات کہ اِے لشکر ءِ سپاھیگ اجباری (سرباز) نفرانت ایشانی کاربلدی ءُ پھتہ کارے ءِ واست ء پورہ ئی ء کوشست کنگ ببیت، تاں کہ جنگءِ سکّی ءُ سوریانی مقابل ء ذھنی ءُ جسم یے قوت برداشت ءِ ببیت، تاں وتی اُگدہ ءِ انجام ء جان فدائی ءُ جان بازی ءِ ھچ پیمیں کوتاھی یے مہ کن انت۔
سرجمین جنگی نفرے کہ قرارات بلوچستان ء دیم دیگ بہ بنیت ایش انت:-
چہ سیستان ءِ فوجی اڈہء (تیپ)
۱۔ زابل ءِ پیادھیں فوج! دوگردان۔ شوہاز کاریں ٹولی۔ یک گروھاں مشین گن، وتاس(۴دانگ) یکدستہ ٹوپ چی۸پوندی۔
۲۔ خُسروی ءِ جمازین فوج! یک گرداں(دومی گرداں چہ اِے وھدیے اڈنہ بوتگت)
۳۔یک کوھستانی آس گوار!(۴ٹوپ،۱۰پوندی)ءُیک جتائیں بہادراں سُوار کہ سیستاں لشکرءِ کارگذار ات۔
چہ مشھد ءِ فوجی اڈہ ء 
۱۔ بھرامی ءِ سواریں فوج! چہاربھادراں۔ دودستہ سبکّیں میشن گن(۴ دانگ)
۲۔ شاھپور ءِ پیادہ ایں فوج! ایک گُرداں ۔ چہاردانگ گرانیں مشین گن۔
چہار دانگ سبکّیں مشین گن۔ یک گروھان شوھاز کار۔ یک دستہ رابطہ کنوک ۔
۳۔ کوھستانی آس گوار(۴ دانگ ٹوپ ،۱۰ پوند)
۴۔یک دستہ ئے سوار دشت یے آس گوار(۲ ٹوپ صحرایی ۷۵ میلی متری)
۵۔ یک دستہ ئے ترفیعی ٹوپ(۲ ٹوپ ۸ بوندی)
۶۔ یک سٹ یے صحرایی بی سیم تلگراف(تار)
چہ کرمان ءِ فوجی اڈہ ء 
۱۔ یک پیادہ ایں گُرداں
۲۔یک گروہان یے میشن گن ۶ دانگ
۳۔ یک سُواریں بھادران
۴۔ یک جمازیں بھادران(جمازیں بھادران نوکی اڈکنگ بوتگ ات)
اِے لشکرانی دائمی یے بنجاہ کہ قرارات بلوچستان ء دیم دیگ بہ بینت ، اِے پیم ء ات!
مشھد ءِ فوج ، مشھد ء ات ۔۔سیستان ءِ فوج ،نصرت آباد ء ات۔ کرمان ءِ فوج، کرمان ءِ شھرء ات۔
نوں اگن بنپور اصلی مکسد بہ بیت ،راہ ءِ دراجی (فاصلہ) اِے پیم ء کساس کنگ بیت!
مشھد ء چہ دیم داتگین لشکر! ۲۵۰ فرسنگ(۱۵۰۰ کیلومیٹر)۔ چہ سراوان ءِ راہ ء
سیستان ءِ فوج! ۱۳۲ فرسنگ(۷۹۲ کیلومتر) چہ سراوان ءِ راہ ء 
کرمان ءِ لشکر! ۱۱۸ فرسنگ(۷۰۸ کیلومیٹر) چہ بم ءِ راہ ء 
اِے پیمیں دراجیں راھانے سفر کنگ سک گران اِنت، ءُ اکثر سربراہ ءِ (فرمان دہ) دلگوش گوں دراجیں سفرانی نہ وشیں آسرء اتنت ، خاصا اِے راھانی حدءُ حدودی جاور حال باز نہ وش انت کاروان باید اِنت گیشتر چہ دورسرءُ تاھاپیں گیاباناں بگوزیت۔
۱۳۰۷گرماگ ءِ اول سرء سیستان ءِ فوجی اڈے ء حکم دیگ بوت ، خواش ء منزل بکنت، کہ لشکر یے نفرانی نندگ ءِ ھاتر ء مناسبیں جاگہیں، چو بوت کہ اے خواش ء شُت انت ءُ اِے درگت ء فوجی بلدکاریانی پوراکنگ ء گلائیش بوتنت۔
اڈے ءِ سربراہ ءُ فوجانی سربراھاں چہ اِے وھد ء پہ نفرانی جنگی ارادہ ءُ جذبہ پکاکنک ء سوب زُرت تاکشان ءِ موسم ء کہ من اڈّے سرکشی کُت مردم جایارگ نہ بوتنت ،فوجیانی تربیت جسمی ءُ روحی لحاظ ء کاملءُ پورئیں حد ء رس اِتگت مشھد ءِ فوج آپ ءِ کمی ءُ توشگ ءِ درگیجگ ءِ مُشکل، ءُ بدیں جاورانی ءِ سبب ء یک ٹولی ءِ شکل ء پجیگ ء دیم دیگ نہ بوت ، ھمے ھاترء چُنت ٹولی(ستون) ء بھرءُبانگ کنگ بوت 
اولی ستون: اولی ستون ءِ ھمراہی ء صحرائی سوار یں ٹوپ چی، ءُ بھرامی فوج ءِ اولی بہادراں ، نایب اولی ارسلان مِرزاشمس ءِ سربراھے ء مُردار ماہ ۱۵ تاریخ ء چہ مشھد ء رھادگ بوت۔
	ھمے درگت ء دوست محمدخان ء ھکم دیگ بوت تہران ء حاضر ببیت، حکم ئے نہ منّ ات چہ بلوچستان ءِ حاکمی ء در کنگ بوت ءُ،اِے برکناری ءِ ھال بلوچ سرداراں ءُ آھند ءِ نندوکان سر کنگ بوت۔
اولی ستون اتپاکے ءِ سببء ،’’رباط کمائی‘‘ ء گوں بی آاپی ء دیم پہ دیم بوت۔ وھدے کہ آپ ءِ کارگزار حُکم ءِ مطابق ء آپ انبارانے پُرکنگ ءِ ھاترء چہ چہارتا پنچ فرسنگ ءِ دوری ء ، جُنت کلّگ ءُ دیہاتانے(خیرآباد، ظھیرآباد، اسکندرآباد) آپ یکجاہ کتگ ءُ رباط کمائی ءِ جوءِ تہا جاری کتگ، ترندیں گواتے ءِ کشگ شروع بیت ءُ جوتاں چنت فرسنگ ءِ دِراجی ء چہ ریک ء پُرّبیت ءُ آپ ءِ راہ بندبیت۔ آپ ضرورت ءِ وقت ء رباط کمائی ء نہ رس ایت ، بے آپی سبب بیت کہ بازیں اسپے چہ تُن ء بہ مریت۔
دومی ستون: دومی ستون ءِ ھمراہی ء دوبہادران سئےءُ چہار، یکدستہ پنجاہ تیر کہ سلطان رضا خان افشارءِ چیردستی ء مُرداد ماہ ۲۹ تاریخ ء چہ مشھد ء رھادگ بوت۔
سومی ستون:	سومی ستون ء شامل ات کوھستانی آس گوار۔ مشن گن گروھان ، ترفعی ٹوپی دستہ ئے شاھپور فوج ءِ رابطہ کنوکیں دستہ۔ پیادہ ءِ دستہ ئے۔ نایب اول محسن خان آیرم ءِ سربراھی ء ، شہریورءِ ۲ تاریخ ء چہ مشھد ء رھادگ بوت۔
چہارمی ستون:	شاھپور فوج ءِ سومی گروھان ،چہارمی ستون ء شامل ات، سلطان ابراھیم خان تیموری سربراھے ء شہریور ماہ ءِ ۶تاریخ ء ماشین(گاڑیے) ءِ ذریعہ ء چہ مشھد ء رھادگ بوت اِے گروھان دزداپ ءِ منزل گاہ ءِ واست ء گیچیں کنگ بوتگت کہ اوداں توشگ ءُ جنگی ساز ءُ سامانانی (سلاہ)بنجاہے ات۔
پنجم یے ستون:	بھرامی فوج ءِ دومی بہادران،پنجم یے ستون ء شامل ات، سلطان ابراھیم خان تاج بخش ءِ زیر دست ء شہریور ماہ۱۲ تاریخ ء دیم پہ دزداب ء رھادگ بوت۔
ششم یے ستونـ	شاھپور فوج ءِ پناہ گردان ءِ باقی حصہ، ششمی ستون ء شامل ات، مشھد لشکرءِ آھرے ستون ات اِے ستون یاور علیرضاخان ے سربراھی ء شہریور ءِ ۲۷تاریخ ماشین (گاڑے)ءِ وسیلہ ء چہ مشھد ء رھادگ بوت۔ 
سرجمیں ستوناں ھکم دیگ بوتگ ات بیرجندء مِنزل بکن انت ءُ گڈیے ھکم ءِ ودارءِ بہ بئینت بیرجندء داخل بیگ ء پدکہ نیم راہ ات۔ اُداں چہ پدموسم دگہ پیم ات، چیزے روچ ء اُداں ودار ءِ کت پش کپتگیں کارے اگہ ھست ات، وتی زلورت اش پیلو کتنت۔
ستونانی رھادگ بیئگ چہ بیرجند دیم پہ دزردآپ ء ھکم مطابق ء پیسر گین پیم ء پیش پہ رندیء انجام بوت، ابیدچہ کوھستانی آس گوارءُ گوم وگیگی ٹولی ءُ شاھپور فوج ءِ گرانیں مشین گنانے گروھان بے مھتلی ء رھادگ بوت انت ءُ آیانی تفنگ ءُ سلاہ ماشین(گاڑے) ءِ ویسلہ ء دیم دیگ بوت انت۔ 
 بیرجندتاں دزاپ ءِ راہ ھاس چہ ’’خونیک‘‘ ء زند بے آپیں راہ ہے، کاروان ءِ آپ ءِ بندءُ بست ء دوبار بروکیں گاڑے کاربند بو ت کہ ٹامبیں رزان (درپ)اش چہ سفیدآبہ ءِ ِمنزل ء آپ ءِ بندءُ بست کنگ بوت۔ وراکی توشک پیسر ء چہ سیستان ء بندءُ بست کتگ ات ءُ اِے راہ ءِ مِنزلان ڈگار کتگ اتنت۔
	اِے پیم ء اِے بھر ءِ راہ بُرّی انجام بوت ، اولی ستون شمبے ۷ مھرماہ روچء آھریے ستون شمبے۱۷ مھرماہ پیش پہ رندی ء دزداپ ء سربوتنت ، من مھرماہ ءِ ۴تاریخ ء گون سرھنگ خان باباخان جنگ ءِ باسکانی سربراہ ، ءُ سید فرج اللہ فرود، اداری باسکانی سربراہ ءُ دکتر محمد خان معاضد لشکر ءِ سلامتی ءِ سربراہءِ ھمراھی ء دزداب ء داخل بوتاں۔ من پورئیں انبار ءِ وراکی توشگ ءُ تفنگ ءُ سلاھانی انبارچار ءُ گِند کُت انت۔ 
	چیزے جو ءُ گندم ءُ ارزُن چہ سیستان ء تاں چیزی روچ ء بس اتنت ءُ ضرورت ءِ تفنگ ءُ سلاہ اوں تیاراتنت، بلے اولاک ءِ نہ بوئگ مشکلے ات ۔ پیسرء ماپگر کتگت دزداپ ء اولاک ءِ درگیجگ ءِ امکان است، آاُشتریاں کہ پیسر ء دزداپ ء روآءِ کتگ ات ، چہ لشکر کشی ءِ حال ء سرپد بوتگ اتنت اداں آیگ ءِ بندکتگ ات ، اِے یک مشکلے ات پہ لشکر ء۔
اِے مشکل ءِ دورکنگء بیرجندءُ سیستان ءِ کارگذاراں ھکم دیگ بوت گوں تیزی ء دو ھزار اُشتر مُچ بکن انت ءُ دزداپ ء دیم بدینت ، اِے کار ء کساس یک ماہ وقت لگ اِت۔
مھرماہ ءِ ۶تاریخ جمعہ روچ ء سرحدزمین ءِ درستتگیں سردار ،سیستان تیپ ءِ سربراہ ءِ ھمراھی ء منی گِندُکء دزداپ ء آتکنت۔
سرحد زمین ءِ سرجمیں بلوچ سردارانی اظہار پرمان برداری ءُ ھذمت گذاری ، اِے درگت ء بلوچستان لشکر کشّی ءِ یکی چہ مزنین کامیابیاں شمار بوت، چیاکہ سرحدءِ بلوچ قبیلہ ، سلحشورین مردم انت، اگں ضد ءُ کست ءِ بہ کُتیں بازیں مشکل اش اڈّ کتگ ات ، ءُ بلوچستان ءِ لشکر کشی ممکن ء پہ اِے زوتاں تمام مہ بوتین، ایشانی پرمان بردار بیئگ یک جُہلیں ءُ گرانیں سیاست ے ءِ بنیادء بوتگ ات ءُ سیستان تیپ ءِ سربراہ اِے سیاست ءِ دیم ء بُرگ ءُ نیتجہ گرگ ءِ سبب ء شاباشی ءِ ھکدار بوت۔ 
اولا! بلوچستان ءِ امن ءُ امان ءِ صورت حال بلوچ قبیلھانی حوالہ کنگ بوت،قبیلھانی سروکاں’’امنیہ‘‘نفرانی حاضرکنگ ء چہ حکومت ء پگار گپت، سرحد زمین ءِ حدود پورہ ئی ء امن ءُ امان ات، چوکہ اگں گوالگ پُرچہ زرّ ء راہ ءِ سرء بہ کپتں، امنیہ ءِ کارگزاں چست کُت ءُ حکومت ءِ نفرانی حوالہ اِش کُت۔
دوما ! سیستان ءِ تیپ ء پہ نرمی ءُ مھربانی بلوچیں برات سرپد کتگ انت کہ مادُرست چہ یک نسل ءُ یکیں مِلتن، یکّیں شاہ ءِ مزّنی ء ءُ یکیں سرزمین ءِ ترقی ءُ آبادی ء ما بایدں ھواری ء جھد ءُ جان پدایے بکنِں۔ انون لشکر کشی ءِ وھد نزیک بوان ات، لازم ات راء ءُ راھبندانی واست ء فیصلے کنگ ببیت ءُ لشکر ءِ رھادگ کنگ بنگیج ببیت، بلے اِے راہ ءُ راھبندانی بابت کہ پگر کنگ بوتگ ات ھریکی ء وتے دیم گِرھست اتنت ، حتمی فیصلہ کنگ منی واست ء مشکل ایں کاریے ات۔ 
چیاکہ اِے جُنت ماہانے چارءُ بیجار، چہ یاگیانی واک ءُ زور ءُحالتان ءُ مردمانی زندگی ء ڈیھ ءِ حد ءُ حدودی جاور حالاں، کہ مارادست کپتگ اتنت، پہ یک حتمی فیصلے اِیے ء سرجم ءُ پورا نہ اتنت، ضروری ات من وت چہ نزیک ءُ گیشتریں تحقیق ءُجست و پُرسی پہ کاروائے ءِ راھبندان انجام بہ دیان ءُ شرین ءُ دلجمین پگرے بکناں۔
چیاکہ من زانگ ء اتن غلطیں فیصلہ ، گرانیں زیان ءُ ناکامی ءِ باعث بیت، سپاھیگانی جذبہ ء پُرشیت ءُ لشکر ءِ کاروائے ء سنٹ کنت۔
	اِے جاور ء نہ ایوک ء حکومت ء چہ راہ داتگیں لشکر ءِ کاروائی ء سوبے نہ رس ایت ، بلکیں مالی ءُ روحی پروشے کہ بلوچستان ءِ کاروائی ءِ اولیں گام گیج آں، لشکرءِ نصیب ء کیت اِے وت بازیں مسئلہ ءُ مسائل پیم کنت کہ آیانی پلگارکنگ ءُ دوبربُودیارگ، فوجی ءُ سیاسی نکتہ نگاء باز مشکلیں کارے۔ ءُ بلوچستان ءِ قبضہ کنگ ءِ کارپہ جُنت سالانی پشت ء روت۔
	اِے حاترا ء کاروائی ءِ شرتریں رھبند ءِ گچین کنگ ء منی روحی ءُ پگری مارشت زحمت ءُ غدابانی تہا بوتگ ءُ آدراجیں شپ کہ پہ بی وابی روچ کتگ ات، منی گوئستگین عمرءِ مشکل ءُ نگیگیں وقت بوتگ انت کہ پہ دلوارگی گوازینتگ انت۔
	یاگیانی پورہ ئیں تاگت ءُ زورتوان کہ ممکن ات فوج ءُ لشکرءِ دیم ء دربیاانت ءُ جاورحالانے واضع ھال مئے دیم ء اتنت۔ 
مختلفیں راھبند کہ لشکر ءِ دیمروئی ءِ واست ء ممکن ات۔ 
۱۔ کاروائی ءِ بُنزہ چہ دزداپ ءُ کرمان ء بنگیج ببیت! کرمان لشکر چہ بم، رحمت آباد، ریگان، درہ آھوءِ راہ ء ، ءُ رودرآتک ءِ لشکر چہ گوھرکوہ، شوراب ءِ راہ ء دیم پہ بُنپورءُ پہرہ کہ بلوچانی اصلی ءُ اھمیں بنجاہ انت، دیم ء بہ کنزانت(اولی نقشہ) اِے پیم ء سفرءِ دراجی پہ کرمان ءِ لشکر ء ۷۰۸ کیلومیٹر ءُ پہ روداتک ءِ لشکر ء ۳۱۲کیلومیٹر بیت۔ 
	اِے رھبند شرّی اش انت کہ بلوچ یاگی ناجاربیئنت وتی مردمان دوبہر بکننت، اِے زحمتے پہ آیان ءُ دوبہرانے پروش دیگ یک یک ء پہ ما آسان ترنت، ءُ اگں یاگی فیصلہ بکننت پجیگ بہ بیئنت، اول ء گوں یک لشکر ئے ء جنگ بکننت ، رند دگہ لشکرئے ءِ نیمگ ء بہ رونت، مئے آزاتیں لشکرتیزی ء گوں آیانی پچ ترگ ءِ راہ ء بندانت ، آیانی چپ چاگرد ء گرنت ءُ آیان بی واک ءُ نااُمید کن انت۔ 
ایوکیں دیم گِرءُ مزنین عیبے کہ اِے رھبندء ھست ات بی آپی ات، چیاکہ پورئیں راہ ء چیزے آپ ءِ چات ھست اتنت کہ چہ راہء دوراتنت، اِے چاتانی درگیجگ پہ ما باز مشکل ات، ءُ ایشانے باردیگ ءُ آثار ءِ گاردیگ کمین مُدتے ء پہ بلوچان بازآسانیں کارے ات۔ 
۲۔ ممکن ات کار رواے ءِ بُنزہ چہ کرمان ءُ خواش ء بنگیج بہ بوتیں ، کرمان لشکر چہ ھما راہء کہ پیسرء نام گرگ بوت ءُ روددآتک ءِ لشکر چہ ’’کاروان در‘‘یا ’’ایرندگان‘‘ دیم پہ پھرہ ء دیمروی بہ کتین چہ اوداں بُنپور ءِ سرء ارش ءِ بیارتیں، کاروان درءِ راہءِ دوری۱۴۴کیلومتر ءُ ایرندگان ءِ راہ ۱۳۲کیلومتر ات۔ 
	بلے چوکہ اِے راہ کوھستانی ءُ مُشکلیں راھیں، بلوچ گوں کمین نفرے ء اِے راہ ءِ گٹ ءُ گراں بست کُت کن انت ءُ مزنین نُکسان ھم دات کن انت، اِے ھاترا اِے راھانی گچین کنگ جوان نہ انت،
۳۔ دگہ رھبندے پہ رودرآتک لشکر ءِ رھادگ کنگ ء ممکن ات، لشکر ءِ بھرءُ بانگ کنگ ات کہ چہ چُنت دگہ دگہ راھا دیمروی بکنت(یک دستہ اے چہ ’’شوراب‘‘راہ ء دگہ دستہ اِے چہ ’’کاروان در ءِ‘‘راہ ء ءُ سومی دستہ چہ ’’سراوان ءِ راہ ء)، اِے رھبند ابید چہ ایشی کہ لشکر ء بی واک ءُ ناتوان کنت، ٹولیانی رابطہ گیری گوں جنگ ءِ باسکاں ءُ لشکر ءِ گرءُ دارگوں مشُکلاں دیم پہ دیم بیت۔ 

۴۔آھرءُ آکبت کاروائی ءِ گُڈی رھبندسراوان دمگ ءِ قبضہ کنگ ءُ چہ ’’مگسءِ‘‘کلات ءُ مانیچ ءُ ’’سپیدان ءِ‘‘ کوھان چے گوزگ ء رند، پہرہ ءُ بُنپور ءِ گِرگ اِنت، اِے راہ ء لشکر باید انت ۴۰۲کلومیٹر راہ بہ رُوت۔
اِے گُڈی رھبندء وتی عیب ءُ وتی شرّی ھست اتنت۔ 
اولا! دراج تریں راہ انت ءُ رودرآتک لشکر ءُ کرمان لشکر ءِ میان ء کارروائی ءِ آمید کنگ آسانیں کارے نہ ات ، ءُ گندہ تر چہ ھر چیز ء کمک ءِ رسینگ چہ لشکرے ء پہ دگہ لشکرے ء ھچ پیم ء ممکن نہ ات۔ 
دوما! سراوان ءِ دمگ بلوچستان ءِ آبادتریں جاہ انت ءُ سلاہ بندیں مردم گیشتر ھمے دمگ ء اِنت ءُ بازیں مھکمیں کلات اداں ھست انت کہ اِے کلاتانی گِرگ آسانیں کارے نہ انت۔
سوما! دیمروی چہ سراوان ءِ نیمگ ء دگہ یک خطرے ھست آ اِش اِنت کہ ممکن ات چہ رودرآئگ ءِ بلوچستان ء بلوچ چست بہ بینت وتی دینی براتانے کمکءُ مددء بیاانت ۔ 
 اِے پیم ء مئے چپی نیمگ ءِ لشکر گوں خطر ء دیم پہ دیم بیت ءُلشکر ءِ جذبہ پُرشیت ءُ نا اُمیت بیت بلے انگریز حکومت ءِ کارگزاراں گوں ماکول کتگ ات کہ وتی پشت پناھی قبیلھانی دیم ء بداریت رو در آتک ءِ بلوچان چہ سیمسر ء گوزگ ءِ اجازت مدنت، گڑااشان وتی کؤلے موکگ ء ھچ پیمیں کوتاھی نہ کُت۔
ءُ اے رھبند ء، چہ اِے عیباں ابید ، اِے شرّی ھست ات، لشکر ءِ سفرماں پُرآپ ءُ آبادیں ھند ءُ دمگان انت ،یاگیانی جگرگ ءِ راہ دیم پہ برٹش بلوچستان ءُ چہ اوداں دیم پہ اوگانستان ء تاں حدے ء بندبوت کنت۔
زلورتانی بندءُ بست(تدارکات)
زلورتاتی بندءُ بستء اِے عیب ھست انت!
۱۔ راہ دراجی ءِ سبب ء ضرورتانی بندءُ بست ءِ بازیں بنجاہ ءِ اڈکنگ ’’اتاب‘‘ممکن نہ ات، چیاکہ توشگ آروکانے ءُ بنجاہ ءِ مردمانے روآءِ حاتر ء لازم ات لشکر ءِ یک بھرے اِے کارانی پد ء دست گٹ ببیت، اے سبب بوت کہ لشکر ءِ جنگی مردمانی تعداد کم ءُ لشکر نزورببیت ، گڑا شّرتریں کارچہ لشکر ءِ بھر ءُ بانگ ءِ دیم گِری ء ءُ جنگی تاکتانی گیش کنگء ، اش ات کہ لشکرراہ ءِ توشگء وتی ھمراھی ء گوں وت بزوریت ءُ اِے امید ءِ ودار ء مہ بیت کہ ممکن انت دشمن پروش وارت ءُ لشکرزوتی ء وتی مکسد ء سربیت۔
۲۔ اِے کارروائے ءِ بارکشوکیں وسیلہ ایوکا اُشترات ، چیاکہ اسپ ءُ قاطر کم ات ءُ کاربند کنگ ھم نہ بوت اِے ھاترء کہ اے اولاک ءِ بارءِ گیشتریں بھرآئی ءِ وتی کاہ ءُ کدیم بایدببیت، بلے اشترءِ وراک بیابانی کنٹگ ءُ درچک ءُ دارات، گوں اِے ارزانین گذران ء چیزے روچ ء لشکر ءِ ھزمت ء کنت ءُ وتی گرانین بار ء مکسد ء سرکنت۔ 
بلے ایشی ء باوجود اُشتربازنازرکیں اولاکیں ءُ ھاسیں پرھیز لوٹیت کہ بلوچستان ءِ لشکر کشی ء اِے ممکن نہ ات۔ 
پہ درور بجاے اشے کہ شپ ء راہ بہ رُوت ءُ روچ ء بہ چریت، ماروچ ء سفرکت ءُ شپ ء اُرداِں کُت ءُ نوالہ کہ پہ اُشتراں پُرتاکتیں وراکے باز دست نہ کپت، گُڑا اِے گِران قیمتیں جانور کمیں مدّتی ء نزوربوت انت، وھدے کہ لشکر ء اِے وسیلہ ءِ سک ضرورت ھست ات ، اُشتر پہ کُلی نزور بوتگت انت انچوش کہ۵۰کیلوبارایشاں جازُرت نہ کت۔
بلکیں چہ بے حدّیں نزورے ء راہ روگ ھم پہ اے اُشتران ممکن نہ ات ، اکثر کپت انت۔ کہ بُنپور ءِ فتح کنگ ء چہ پد، ’’کاروان درءِ‘‘ پورئیں راہ کہ خواش ءِ نزیکتریں راہ ات ءُ درستتگیں توشگءُ ضروریاتءِ سامان چہ اوداں آتکنت، چہ اُشترانی لاشاں قبرستانے اڈبوتگت۔
	بُرز ءِ نام کپتگیں دلیلانے پد ء، سرجمین توشگ ئے کہ دُزاپ ء انبار بوتگ اتنت، ریل گاڑی وسیلہ ء میرجاوہ ء برگ بوتنت۔
رند ء میرجاوہ تاں خواش ء پنچ صداُشتر پہ توشگ ءُ اِے دگہ سامانانی لڈءُ بوج ء کارمرز بوتنت، ءُ لہتے وھد ء اُشترانی کمک ءُ مدد ء دہ سرکاری گاڑے ھم کاربند بوتنت۔ 
اِے پیم ء توشگ ءُ سامانانی اصلی انبار خواش ء بوت۔
اشانی ھم کش ء پانزدہ صداُشتر لشکر شرق ءِ یک ماہ ءِ توشگ ءُ سلاہ ءُ سنجانی لڈّّءُ بوج ء کار بند کُت انت۔
اھمیں مسئلہ ئے کہ دائم ء سربراہ ءِ دلگوشے گوں وت کتگ،ءُ ھربھر ء کاروائی ءِ بنیادءُ بُندراِنت، آیاگیانی پجار(شناخت ) ات، چیاکہ اِے قبیلہ کہ گوں ماجنگ ء اتنت، درستتگیں اِے آپ ءُخاک(سرزمین) ءِ مردم اتنت ءُ ایران ءِ بھرے اتنت ، کہ وتی جاھلی ءُ نادانی ءِ سبب ء بلوچ سردارانے پریبء کور کورکایے ء آیانی نپ ءُ سوت ءِ برجاہ دارگ ء چست بوتگ اتنت ، پدراِنت کہ اِے قبیلہ دری دژمن ھساب کنگ نہ بوت انت تاں جنگ ءِ قاعدہ ءُ قانون ءِ برابری ء مانیست ءُنابودبہ کتین انت۔
گُڑا فوجی کاروائی ءِ مول ءُ مراد اِے ایالت ء، ایوک ء جاھلیں مردمانی سرپدی ءُ سرطایفہ آنی تنبے کنگ اِنت، اِے پیم ء جنگ ءِ اولی بھر، تبلیغ ءُ سُھل طلبیں پنت ءُ نصیحت انت ، تاں اے کارءِ برکت ء بازیں چہ رد وارتگیں بلوچان ، چہ لشکر ءِ پاکیں نیتّ ءُ مکسد ء معلوم دار بہ بیئنت ، نیک بختی ءِ راہ ء آرگ بہ بیئنت۔
اِے مکسدءِ پد ء بازیں رھبند کار بند بوتنت، گوں سادھیں لبزان رنگیں کاگدانی سرء جارنبیسگ بوتنت کہ فوج پہ نیک نیتی ءُ پہ دوستی شُمئے مُلک ء۔ آتلگ ءُ شمئے شرّی ء لوٹیت، اِے کاگد گون بالی گراب ء، ءُ گون کاسداں شنگ کنگ بوتنت۔ اِے رھبند ء رعیت ءُ گمراھیں قبیلھانی دل ء کہ بلوچ سردارانی پریب ءِ سبب ء فوج ءُ لشکر اِشءِ ظلم ءُ ستم ءِ نشان زانتگ ات، اُمید ءُ اوست ءِ مارشت ودی بوت۔
نتیجہ ءُ آسراے، کہ مزنین بھرے چہ اِے مردمان چہ گراں وابی ء پادکنگ بوتنت ، ءُ چہ لشکر ءُ سرکار ءِ کارگزارانی مھربانی ءُ نیک نیتی ء اُمیدوار بوتنت۔ 
درورے چہ شنگ بوتگیں کاگدانی جار ء !
کسے ء چے چیر نہ انت کہ سربلندیں ایران ء گوستتگیں نگیگیں جاورحال گوازینتگ انت ءُ مزن شانیں شہنشاہ پھلوی ءِ ھمت ءُ تاکت ء، ترقی ءُ دیمروی ءِ راہ ء گام گیج انت۔ اِے راہ ءِ سرجمیں دیم گیریں علت دورکنگ بوتگ انت ، دوست ناکیں بادشاہ ءِ فدا کاری ءُ وطن پرستی ءِ ھکم ءِ پدء، کہ رعیت پہ شاہ ءِ دین ء، اِے دگہ مردمانی واست ء حُجت بوتگ ات کم کم ء سرکارءِ سرجمیں واکدار وتی شاہ ءِ حُب ءُ نیت ءُ لوٹ ءِ برابرے ء مُلک ءِ ترقی ءُ دیمردی ءِ کوشست ء گلایشین انت۔
	سربلندین شہنشاہ ھاسیں تربیت ءُ راھشونی ء فداکاری ءُ وطن پرستے ءِ حُب ءُ واھگ سرکارءِ واکدارانی دل ء نقش بوتگ، ءُ ھاسیں ھکمے کہ آپاک ذات ءِ نیمگ ء واکداراں دیگ بیت، آابیدچہ مُلک ایران ءِ وش بھتی ءُ سربلندی ء دگہ چیز ءِ بابت ء پگرنہ کن انت، آیانی ایوکیں واھگ ایش انت کہ گوں دل ءِ جہلانکیاں وتی پت ءُ پیروکی ڈیھ ءُ خاک ءِ ھذمت گذار بہ بیئنت ، تاں اِے پیم ء وتی سربلندیں بادشاہ ءِ واھگانی پیلو کنوک بہ بنت۔ 
بُندرء مروچگیں ایران ء گوں چُنت سال پیسر ءِ ایرانء پرک انت ، یاگی ءُ تمرداں کم کم ء سلطنت ءُ بنجاھی پُرزوریں واکدارے ءِ سرا بھروسہ بیگ اِنت ، کم کم ء سرپد بوتگ انت، اِے اھدی سرزمین ایران ءِ سرجمیں مردم یک تاکت وریں بُنجاھے اڈّبکن انت، شاہ ءِ ساھگ ءِ چیرء کہ لوٹے چہ درستاں پکاّ ترانت مُلک ءِ پانک ء بہ جننت ءُ چہ پیسرگیں رھبنداں کہ مُلک ءِ سرکاری ءُ مردمی زور ءُ تاگت ءِ بھرءُ بانگ ءُ آیانی تکان پرکانی باعث بوتگ انت، سکّی ء گوں دوری بکن انت۔ 
	ھمے راھنبدانی پدر ء فوجیانی کوشست ءُ سرکاری واکدارانی جُھدءِ پدء، اِے ملک ءِ کُہنیں شور ءُ شرابہ ، پدما پدء بندکنگ ءُ آرام کنگ بوتگ انت۔ 
گیلانءِ جنگلیانی کسّہ ، آذربایحان ءُ کردستان ءِ کُرد، خوزستانی ءِ عربانی شورش ، ترکمن صحراءِ حادثہ ءُ اِتپاک ،لرستان ء لرانی جُننر ، قبائلی ھندءُ دمگانی سرکشی ءُ خان خانی، ولاتیانی ھاکمانی شورءُ شرارت ، اِے سرجمینانی کرن ء جتگ ءُ ھلاس بوتگ انت، مُلک وتی اولی مکسد اں کہ سکون ءُ امن ءُ آرامی ببیت ءُ ترقی، کامیاب بوتگ۔
البت، ارزشت ءُ اھیمتے کہ بلوچستان ء ھست ءُ آجاگہ ءُ مقامے کہ ایران ءِ راجدپترء بلوچستان ءِ گنت ، ممکن نہ ات کہ چہ شہنشاہ ءُ دید ءُ نذر ء چیر بہ بیت۔
بلے چوکہ بلوچستان ءِ اثرمندیں سرقبیلھاں وتی وطن پرستی ءُ ایران دوستے بازبراں پیش داشتگ ات، بلوچستانی آیانی وتی حوالہ کُت، تاں اِے سرزمین ءِ اِے دگہ کمبودانی پورا کنگ ء دلگوش بہ دنت۔ 
بلوچستان ھما مردمانی سرزمین اِنت کہ آمُدام داریوش ءُ سیروس ءُ کیانی ءُ ساسانی سلطانانی ھم رکاب بوتگ انت ءُ وتی جان اش قربان کتگ ، اِے مردم چہ ایران ءِ مزن ترین نسل ء انت، ءُ پراحساسءُ عزیزیں مردم انت ، ءُ درآمدیں اُرش کنوکانی دیم داری ءُ آیانی سرء اُرش برگ ءِ ھاتر ء دائم ء ایران ءِ کامیابیں فوج ءُ لشکر ءِ پیشوک بوتگ انت، ءُ ایران ءِ ھمے شرّجراتیں نسل ءِ مردمانی جان فدائی، مروچی ایران زمین ءِ مزن پھریں راج دپترءِ تاکانی زینت ءُ براہ اِنت اگاں چیزے وھد ء آیانی ھذمت ءُ زحمت چہ حکومت ءِ چماں اندیم بوتگ اِے گوئستگیں شاہ ءُ درباریانی بی زانتے ءُ بی نظمی ءُ کارگزارانی بے پرواھی ءِ سبب ء بوتگ ءُ اگاں اِے بابت ء بلوچ قوم ء گلّہ ءُ رنجشی است مارا اپسوس اِنت گوئستگیں بدکردیانی تاوان پُر کنگ ء بلوچ قوم مروچی گندیت ، مروچی سر جمیں مُلک ء دوست ناکیں شاہ ءِ مردم دوستی ءُ پھلوی عدالت ءِ حکم جاری انت۔ کاملیں ءُ پرنظمیں لشکر کہ چہ کرمان ءُ خواش دیم پہ بلوچستان ء پیداگ انت آشمئے فوجی برات انت کہ گوں بلوچ قبیلھاں ستکیں رابطہ ءِ برکرار کنگ ء مکرر انت، تمدن ءِ رواج دیگ ءُ مروچگیں دنیا ءِ قاعدہ کانونانی شنگ کنگ، سربلندءُ آبادیں بلوچستان ءِ نام ء یکے چہ مکسد انت ،جہان متاھیں مُلوک ءِ ھکم انت کہ اِے زرخیزیں سر ڈگار گوں ایران زمین ءِ اِے دگہ ٹُکراں ھوار کنگ ببت۔دے زور ءُ بھپار ءِ رابطہ برکرار ببیت ، راہ ءُ شھر ءُ کلگ اڈکنگ بہ بیئنت ، صحراگول ے ءِ زندبدل ببیت پہ پرسوبیں قرار ءُ آرام ءِ زندء ءُ عام تعلیم ءُ رھشونی سرجمیں بلوچستان ء شنگ ءُ تالان بیت۔
	من شاہ ءِ نیت ءُ مکسدانی کارگزارن گوں ھمے جار سیاھگ ء شمارا ر وتی خیرخواھیں فیصلہ ء معلوم کنان ءُ بلوچستان ءِ سرجمیں قبیلھاں اعلان کنان۔
	ھرکسی گدّارانی پنت ء مہ زوریت ءُ آیانی پریب ء مہ وارت ، شاھی تبیں نیت ءُ مکسدانی پیلوبیگ ء لشکر ءِ دیمروئی ءِ کمک ءُ مُدت ء بکنت ، چیر ءِ نام گپتگیں شاباشیانی اُمیت ءُ شبینگ ء آیان دیان۔ 
۱۔ گوئستگیں روچانی پشّ کپتگین مالیات پھل کنگ بیئنت ،دینارے ھم چہ آیان لوٹگ نیبت۔
۲۔ تاں دہ سال ء بلوچستان ءِ قانونی مالیات ، بلوچستان ءِ وتی ترقی ءُ آبادانی ءِ سرء ھرچ کنگ بیئنت دل جمی ء گوشاں اگاں زوتی ء بیاانت ءُ مھربانیں حکومت ءِ سرء بھروسہ بکن انت۔ 
 ءُ کِشت ءُ کارء گلائیش ببیئنت ھر پیمیں آسودگی ءُ سلامت ء بھرہ مندبئت ءُ اِے زرخیزیں سرزمین ءِ ترقی ءُ آبادی راہ پچ بیت۔ 
	دوست محمدخان ءِ جندءِ بابت ء کہ بی نظمیانی دوران ء ءُ آوھداں کہ دولت ء پادراہ نہ بوتگ ، اِے سرزمین ء حکومتے کتگ ءُ وتی اھدی ڈیھ ئے تاں اِے وھدء پرھیزتگ، پہ اِے ایالت ء دل سیاھی کشّ تک اگاں تسلیم بہ بییت ءُ شاہ ءِ ھکم ء بہ منّ ایت آئی ءِ زھمت ھساب ء کاینت ءُ ھرمتی حفظ ءُ برجا بیت ءُ چہ شاھی بخششاں بھرہ مند بیت، ابید چہ اشے ء کہ مُلک ایران ءِ شاہ ءُ ایوکیں رھدربر ء بہ منّیت ءُ آئی ءِ فرمان بردار بہ بیت ، یاگی شمار بیت ءُ ھما سزایے کہ یاگیانی گنت آئی ء اوں دیگ بیت۔
انچوش دوست محمدخان ءِ قبیلہ ءُ ھمراھاں دلجم کنان اگاں تسلیم بہ بیئنت ، آیانی گوئستگیں کارءُ عمل در گذر کنگ بیئنت، انچوش اِے دگہ فرمانبرداریں مردمان ، شاھی رحم و کرم آیانی اوں نصیب ء بیت۔
	ابید چہ اشے ء ھما سزا یے کہ آئی ءِ ھک دارنت آیان رسیت ءُ آیانی نام ءُنشان چہ ایران زمین ءِ کتابء گاردئیگ بیت۔
		 		 رودرآتک ءِ لشکرءِ سربراہ ءِ کل
				 سرتیپ آجودان ھمایونی امان اللہ جہانبانی۔
 زردین کاگدءِ شنگ بوتگیں جار گوں بالی گراب ء
 ملک ایران ءِ شاھی فوج بلوچستان ء پیداگ اِنت، ایوک ء اے ھاترء کہ مئے دوست ناکیں شہنشاہ ءِ مھربانی ء پہ بی سرءُ سامانیں بلوچ براتاں ثابت بکنت، کِشت ءُ کار ءِ دیمروئی ءُ بلوچستان ءِ خاک ءِ آبادانی بی لوگیں مردمان مال ءُ میراث ءِ گیش کنگ ءِ اوزاران فراھم بکنت، وتی عزیز یں براتانی آیگ ء نیکیں پالے ھساب بکن اِت ءُ پہ وشی آیانی دیم دراھی ء بکن ات۔
سبزیں کاگد ءِ شنگ بوتگیں جار گوں بالی گراب ء
	 بلوچستان ءِ شرپداریں مردمانے تنگدست یے ءُ پریشانی ءُ اِے زرخیزیں سرزمین ءِ ویرانی سبب بوت ایران ءِ دلیریں فوج ءُ شمئے فوجی برات بلوچستان نیمگ ء رھادگ بہ بئنت تان شمئے خاک ءِ آبادانی ءُ شمئے لوگ مردمانی دلجمی ء جھُد بکن انت انچوش دنیاءِ اِے دگہ جاگہاں ، اداں اوں مردمان چہ مال ءُ میراث ءُ سلامتی ء بھرہ مند بکن انت ءُ وتی بلوچیں براتان علم ءُ ھنر ءِ زانت ء رھشون ببینت آیانی سربئیگ ء پہ شادانی وش آتک بکن اِت۔
	جارانے آسر! بُرز ءِ جاران ے اثرات ء محمد شاہ خان ءُ جالق ءِ خوانیں ءُ لہتے دگہ چہ بلوچ راجی سروکاں، وتی کلات یلہ داتنت ءُ آیانی وتی جند دولت ءِ ھذمت گذاری ء گوں دل جہلانکیاں لشکر ءِ ھمراہ ءُ راہ بلد بوتنت۔ گوں افسوس ء اے خیرخواھیں جاراں ءُ براتی رھشونیاں دوست محمد خان ءُ لہتے سردارانی دل ء اثرنکت،چیاکہ دست کشگ چہ حکومت ء ءُ اِے گنجیں آمدنی ء پہ آیاں گران ات۔ اِے حاترء ،جنگی کارواے ءِ شروعات زلوری بوت۔
	دومی گام یک تُرند ءُ بے گمانیں کاروائی ے ات کہ یاگیانی دل پروشیءُ سُستی ءِ سبب بوت ھکومت ءِ زورے ثابت کُت، بلے چہ ملک ءِ مردمانی جانی ءُ مالی مزنین نُکسان آت ءُتاوان ء دیم گیری بوت۔ 
	سومی گام یاگیانی پروش دئیگ رند، گِند ءُ نندءُ گپّ ءُ تران شروعات گوں راجی سروکاں ءُ آمردمان کہ چہ تنبے تُرس ءُ بیم ء درکپتگ اتنت دلجمی دئیگ بوتنت کہ آیان سزانہ رس ایت۔ 
تاں اے درستگیں تسلیم ءُ فرمان بردار بوتنت ءُ شورش ختم بوت۔ 
	وھدے کہ اِے جُھدءِ اولی گام ءِ آسردست ء اتک ءُ مادلجم بوتں کہ دوست محمدخان ء تسلیم بیئگ ءِ شورنیست ءُ اِے گپّ ءُ ھبرانی چست ءُ ایراے ھاترء انت کہ ماراسرگردان بکنت ءُ زمستان ءِ موسم ء بگوازینیت ۔ فیصلہ کنگ بوت جُھد ءِ دومی گام ء گوں یک بی گمانی ءُ ترندین کاروائی ئے بندات بکنن۔
 	صبر ءُ اوپارھچ پیم ء جایز نہ ات ، چیاکہ ایوک ء تاکشان ءِ آھرء ءُزمستان ءِ موسم ء لشکر کشی ءُجنگی کاروائی ءِ امکان ھست ات ، اگاں چہ اِے وھدء سوب مہ زورتیں آدمگ ءِ زیدے دژ من، گران ءُ بدجاوریں گرماگ،مئے لشکر ء چہ بین ء بارت ءُ مئے مکسد ناکام بیت۔ 
	اِے پیم ء ات کہ چہ درستتگیں رھبنداں کہ پیسر ء آیانی گپّ بوت ، اولی رھبند پہ کاروائی ءِ دیمروی ء گچین کنگ ءُ فیصلہ کنگ بوت، آپ ءِ بندءُ بست ،شرّی سرء کنگ ببیت تاں بی آپی ءِ مشکل پیداگ مہ بیت ، ھکم دیگ بوت رودرآتک ءِ لشکر چہ گوھرکوہ ءُ سُوراب ءِ راہ ء دیم پہ پھرہ ء دیمروئی بکنت ءُ کرمان ستون ءِ سربراہء گوشگ بوت آوتی راہءِ ھال ء مارا دائم بدنت۔ 
	آبان ماہ ۱۱تاریخ ء وکیل پایہ یک داود قلی پہ پھنامی دیم دیگ بوت کہ راھانی ءُ یاگیانی بابت ء چیزے معلوم داری بکنت ، ظاھر ء آکاسدے ءِ نام ء بُنپورء شت۔ فوج ءِ ادارھی باسکانی سربراہ(سیدفرح اللہ فرود) کہ اِے وھدان لشکر ءِ ضروریات سامانانی بندوبستی شرّی سرء کتگ ات باوجودیکہ وسیلہ ءُ اولاک ءِ کمی ھست ات، بلے دزدآپ ءُ میرجاو ءُ خواش ء ورد ءُ وراکی سامان ءُ اِے دگہ زلورتانی سرجم کنگ ء کامیاب بوتگ ات۔ھکم دئیگ بوت دگہ یک بندوبستی بنجاھی گوھرکوہ ء اڈبکنت ءُ چہ مھرماہ ءِ ۱۵ تاریخ ء گوں گاڑی ء سامانانی دیم دئیگ ء بنگیج بکنت۔
	تاں اِے وھدان کہ لشکر ءِ ادارھی بھروتی کاران گلائیش ات ، اِے یکیں ھفتہ ء لشکر ءِ اِے دگہ بھراں وتی زلورتانی کمی دورکت انت ، چوکہ آپی مشکانی بھرءُ بانگ ، ءُ چات ءِ کوچگ ءِ سامان ءُ اوزار (صاد، دلو، چہر) ، تاں ھرجاگہ ء کہ چات ءِ کُوچگ ءِ ءُ آپ درگیجگ ءِ اِمکان است، چات کُوچگ بہ بیت۔ 
سِمنانی نان(۱) چہ پیسر ء لشکر ءِ دوروچ ءِ ھرچ چہ اے نگناں تیارکنگ بوتگ ات۔
…………………………………………………………………………………………………………………………………………………………………………………………
(۱) ایران ءِ لشکر کشی گیشتر غیرآبادین ھند ءُ دمگاں وسیلہ ءُ اولاک ءِ کمی ءِ سوب ء ، مدام لشکر گوں توشگ ءُراشن ءِ کمیء دیم پہ دیم بیت ، گُڑا مُشکلیں روچانی پگر کنگ لازمی انت، تجربہ ءِ مطابق ء سِمنانی نان (مُلکی نام یے کسمات ان) تاں چُنت ماہ ء ھراب نہ بیت اِے ڈولیں سفراں برابرانت، اِے ھاترء ما پیسرء لشکر شرقءِ نان پچوک سمنان ء دیم داتگنت آیان سمنان یے نان ءِ پچگ شرّی ءِ سرء یادکتگ واپس آتکگ انت ، گُڑا ایشان اِے بابت ء مزنین ھذمتے پہ لشکر ء انجام داتگ۔ 
سپاھیگاں دئیگ بوتنت گوں وت اِش بزورنت بلے ایوک ء ھما زلوری وھداں ایشاں وارت کن انت۔ آھری سرکشی ءُ نصیحت کہ پہ روحی مارشتانی گیش کنگ ء لازمی ات انجام بوتنت مھرماہ ۲۳ تاریخ ء مشھد ءِ ستون دیم پہ گوھر کوہ ء رھادگ بوت۔ 
انوں وھد رس اتگت کہ سیستان تیپ ءِ آھرے سرکشی انجام ببیت ءُ رھادگ بیئگ ءِ تیاری ء بکنت ، چیاکہ اِے ستون ءُ مشھد ءِ ستون ءِ روانگی یکیں وھد ء بئیگی ات۔ شوراب ءِ سرء ارش برگ ءُ قبضہ کنگ سیستان تیپ ءِ ذمہ ء ات ، ءُ مشھد تیپ ء آئی ءِ پشت ءُ پناھی کنگی ات۔ 
	اِے پیم ء ات کہ چہ ’’نازیل‘‘ ءِ راہ ء خواش ء شُتاں مھرماہ ءِ ۲۵ تاریخ ءِ شپء اوداں جلّت اُں، تیپ اوں سرکشی کُت، ۲۵ تاریخ ءِ روچ ء دزدآپ ء شتاں تاں چیزے پُشت کپتگیں کارانی گیش ءُ گیوار ببیت۔ 
ھمے روچ ء وکیل پایہ یک، دادو قلی میرزا چہ بنُپور ء واپس آتک ءُ اِے ھال ءُ احوالے گوں اتں۔
۱۔ گوھر کوہ ءُبنپور ءِ راہ بی آپیں راھیں مِنزلانی دوری ءُفاصلہ چہ یک دگر ء سک بازانت، توشگ ءُ کاہ ءُ کدیم نیست اِں، 
’’شاندملا‘‘۔’’گاسکین‘‘،’’چاہ آپ گزّان‘‘ءِ مِنزلان کمیں سوریں آپ است بلے ھچ پیم ء لشکر ءِ پورہ اِے ء نکنت،
۲۔ دوست محمدخان ء معلوم اِنت کہ لشکر چہ ( گوھر کوہ ءُ سُوراپ) راہ پیداگ انت آئی ھم وتی لشکر ء ھمے نیمگ ء دیم دنت۔ 
۳۔ کساس دوھزار نفربلوچ گوں دہ تیر ءُ پنج تیریں تفنگاں سلاہ بندانت، لشکر ءِ رھادگ بئیگ ءِ ودار ء نشتگ انت۔ 
۴۔ بلوچانی دینی سروک ءُ پیشوا فوج ءُ لشکر ء کافر ءُ وتی دین ءُ ناموس ءِ دژمن زاننت، ءُ جہاد ءِ اعلان ءِ داتگ، اِے پیم ء عام مردم جہادءِ ، ءُ مذھبی جنگ ءِ اُمیت ء ، جنگ ء بھرزورنت، چہ فوج ءُ لشکر ء بی حدّ بدگمان انت۔ 
۵۔ دوست محمدخان آکاگد ءِ جواب ء کہ پہ آئی ء دیم دئیگ بوتگ ات اِے پیم ء دنت!’’من ء گوں دولت ء جنگ ءُ ُمِڑی نیست، بلے اگاں لشکر بلوچستان ء بیئت گُڑا توکل پہ ھُدا۔
	بُرز ءِ داتگیں ھال چال یک فوجی ھاسیں کار گزارے آھری معلومات انت دژمن ءِ بابت ء لھذا فوج ءِ سربراہ ءِ دلگوش ء گوں وت کن انت ءُ ُلشکر ءِ رھادگ کنگ باید انت تیزے ء گوں انجام ببیت تاں پیسر چہ ایشی کہ بلوچ برسنت ،سوراپ ءِ سرء اُرش کنگ ءُقبضہ کنگ انجام ببیت۔ 
 مھرماہ ءِ بیستءُ ھپت ءِ روچ ء منیگ ءُ سرتیپ علی خان رحمیی کِرمان تیپ ءِ سربراہ ماں’’بم‘‘ ء تلفن ءِ سرء گپ ءُ ھبربوت ءُ من وتی رھبند ءُ ھیال گوشت اِنت۔ 
آئی ء اوں گوں وتی،سلّہ ءُ سربازی روح ء چہ وتی معلوماتاں من ء بھرہ مندکُت ، ءُ مُرادانی مکسد ء رسگءِ دل بڈّی دات ، گوں اے واھگ ء کہ پہ ھمے زوتان بُنپور ء دُچارکپیں اے پیم ء مئے رابطہ گوں کرمان ءِ تیپ ء برقرار بوت بلے تاں روچے کہ کرمان ءِ لشکر چہ بم ء رھادگ بوت کہ سیم تلگراف ءِ آھرے حدّود ات، گوں آلشکر ء رابطہ بند بوت، ایوکیں وسیلہ یے کہ دوئیں لشکر انی رابطہ یے ممکن کتگ تلگراف بی سیم ات، کہ یک سحرای سِٹے لشکر مشرق ء گون ات ، ءُ یک کوھستانی سِٹے پہ کرمان ءِ لشکرء ، گون تیزی ء چہ تہران ء درخواست کنگ بوت، 
	بلے افسوز انت چیزے ازبابانی کمی ءِ سبب ء رابطہ کنگ نہ بوت، ناچار بوتاں اِے اوزاراں چہ ھندوستان ء پہ لوٹائیناں اِے پیم ، ء بازیں وھدے گوست اے سفرءِ دوران ء کرمان لشکر ءِ رابطہ گوں مزن سربراہ ء ممکن نہ ات، ءُ چوکہ اِے اِمکان ھست ات کہ یاگی راہ بندی بکن انت ءُ لشکر ءِ سرء اُرش بیارنت ، من دائم ء دلوارگ ءُ پریشان اتں، اولی روچے کہ بُنپور ءِ نزیک ء کِرمان لشکربی سیم (تار) رابطہ کنگ ء کامیاب بوت، آشادانی ءِ روچ ات ، تھارءُ تُرسناکیں حالت ، رُژنا ء ءُ پدربوت۔ چہ اداں معلوم بوت کہ مُلکی لشکر کشی یانی وھدء پہ ھال چونے ءِ برکرار کنگ ء تلگراف بی سیم تاں چہ حدء اھم ءُ لازمی اِنت۔ 
گُڑا بی سیم تلگراف ءِ رابطہ ءِ نتیجہ ء ، کرمان لشکرءِ جاور ھال پکاّ بوت ءُ راھے کہ پہ بُنپور ءِ دیمروی ءِ واست ء گچین کنگ بوتگ ات معلوم بوت ھپتمی نقشہ(۷) گُڑا ھُکم دئیگ بوت آبان ماہ ءِ یک تاریخ حرکت ءِ بِندات ببیت۔ خواش ءِ لشکر ءُ چریکانی ٹولی ئے سربراھی ءِ ذمہ سرھنگ باقر آقا خان داور پناہ ء دئیگ بوت، ءُ آئی ء ھُکم دئیگ بوت گوں دوبھادراں دوم ءُچہارم بھرامی فوج ءِ ، ءُ چریکانی دستہ ء ، ’’گُشت‘‘نیمگ ء روانگی ءِ تیاری ء بکنت۔
	اِے لشکر ءِ دیم دئیگ مکسد دیم پہ ’’گُشت‘‘ ء اش ات کہ وھدے آدگہ لشکر سوراپ ءِ قبضہ کنگ ء اُرش بارت، اِے لشکر یاگیان پریب بدنت ءُ ماں گُشت ء آیاں دلگوش بکنت۔ 
	چریکانی دستہ ء ھوار ات چہ ۵۰۰سلاہ بند ء کہ سردار عیدوخان(ریکی قبیلہ ءِ سرطایفہ) آیانی سربراہ ات ءُ خواش ایشانی بُنجاہ ات۔
	سحرایی سُوار یں توپخانہ خواش ءِ ساخلوی ءِ کمک ءُ مدت ء چہ میرجاوہ ءِ راہ ء دیم دئیگ بوت، ءُ یک بالی گرابے ھاویلان نام ء کہ مھرماہ ءِ ۲۹ تاریخ ء دزداب ء سربوتگ ات ھکم بوت کہ آبان ماہ ءِ یک تاریخ ء خواش ء بہ روت اوداں بہ نندیت۔ چہ سیستان ءِ تیپ ء یک پیادگیں گروھانی دُزاپ ءِ ساخلوی ء دئیگ بوت ءُ اودءِ فوجی حکومت ءِ نائبی سلطان محمد صادق مِرزادولتشاھی دیگ بوت۔ لشکر ءِ جامنندی وضع ھال اے روچاں (ھشتمی (۸ نقشہ ءِ) برابری ء ات۔ من وت لشکر ءِ جنگی باسکانی ھمراھی ء مھرماہ ءِ ۳۰ تاریخ ء خواش ء شتاں، آبان ماہ ءِ یک تاریخ ء چہ سیستان تیپ ءِ سربراہ ءِ نیمگ ء ھالے رس ات، کہ یک عدہ اے دوھزار نفرءِ کساس ء چہ دوست محمدخان ءِ لشکر ء ، سردار چنگیز خان ءِ سربراھی ء ، کہ لشکر ءِ مستر انت ءُ دوست محمدخانی فوج ءُ لشکر ءِ مستریں سردار اِنت، سوراب ءِ راہ ءُ کِرّ ءُ گور ءِ کوہ اِش گپتگ انت۔ 
	آپ ءُ کاہ ءِ کمی ءِ سبب ء چہ آنیمگ ء دیمروی بلکں لشکر ء گوں مشکلاں دیم پہ دیم بکنت، بلے دست کپتگیں ھال ءُ اھوالاں چے معلوم بیت کہ انوں سراوان ءِ دمگ ء کمیں تعداد ءِ سلاہ بند پُشت کپتگ انت، گیشتریں تعداد سوراب ءُ کارواندر ء شتگ انت۔ 
	اگاں لشکر چہ سُوراب ءِ راہ ء دیمروی بکنت، کارواندرءِ حدود ء یاگیانی اُرش برگ ءِ امکان است، چیاکہ ابید چہ برز ءِ رس اِتگیں ھال ء ، دگہ لہتے معلومات چوکہ وکیل داود قلی مِرزا ءُ دگرانی حال رسانی پہ لشکر ءِ جنگی باسکاں، ھمے گپّ ءِ پکاّیی ءِ ڈاہ دینت کہ یاگیانی مزنین تعدادے شوراپء مُچ بوتگ انت ، ءُ سوراپ ءِ راہ ءِ بی آپی ءُ لشکر ءِ تینگی ءِ بدیں آکبت ء دائم ء منی ذھن ءُ پگر گون وت دلگوش کتگ۔۔۔
شرّ ترّ ھمیش انت گوں لشکر انی سربراھاں شور ءُ مشورتے بکناں، اگاں سراوان ءِ راہ شرترنت گُڑا لشکرانی راہ ء بدل بکناں ، تاں چہ نقشہ ءِ تبدیلی ء ، ءُ یاگیانی پریب ورگ ء چے شرّے ءِ سرء بھر بہ زورں۔
	گُڑا باسکانی مشورتی دیوانے گوں مشھد ءُ سیستان ءِ لشکرانی سربرا ھاں ءُ لشکرانی جنگی باسکانی سربراہ ء برجم دارگ بوت، دست کپتگیں ھال ءُ اھوالانی بابت ء ، ءُ یاگیانی جاور ھال ء (پہ وتی گمان ء ) گپّ ءُ تران بوت ، لشکر ءِ جنگی باسکانی معلومات آروچی اے پیم ء اتنت۔ 
۱۔ سردار چنگیز خان گوں دوھزارسلاہ بند ء سوراب ءِ راھی بستگ ءُ نشتگ۔ 
۲۔ سردار ابراھیم خان ولد اعظم خان، دوست محمدخانءِ ناکو زھتک گوں پانصدنفرء ’’کارواندر‘‘ ءُ آکِرّ ءُ گُوراں نشتگ۔
۳۔ دوست محمدخان ءِ پت ، علی محمدخان گوں پانصد نفر ء دزک کلات ءُسراوان ءِ اِے دگہ کلاتاں نشتگ۔ 
۴۔ انو شیروان خان،دوست محمد خان ءِ برات گوں سئے سد نفر ء ’’پسکوہ‘‘ے گپتگ ،لشکر ءِ آئیگءِ ودار ء انت۔
۵۔ سردار ابراھیم خان ولد مِرزا آقا خان گوں دو سد سلاہ بندء گُشت ءِ کلات ءِ پاسبانے ء کنگ ء انت۔
۶۔ دوست محمدخان ءِ وتی جند گوں پانزدہ صدنفر ء پھرہ ءُ بُنپور ء نشتگ ،بُرز ءِ نام گپتگیں لشکرانی کمک ءُ مدد ء تیار انت۔
بُرز ءِ ھالانی روء دوست محمدخان ء حکومت ءِ لشکر ءِ دیم گیری ءِ واست ء پنچ ھزار سلاہ بند تیار کتگ ات،سلاہ بندانی گیشتریں بھر سوراب ء نشتگ انت، گڑا مشورتی دیوان ء فیصلہ کُت،یاگیانی پریب دئیگ ءِ ھاترا،سوراب ءِ راہ ء بدل بکنیں،دیم پہ سراوان ء بہ روان،گڑا من شُتاں دزدآپ ء ،ءُ اے ھکموں جاری کتنت۔
۱۔سیستان تیپ وتی راہ ء بدل بکنت، پہ اِشتاپی ء گون گاڑے ء دیم پہ گُشت ء بہ روت، ءُ گُشت ء وتی دست ء بگریت۔
۲۔مشھد ءِ لشکر چہ گوھر کوہ ء خواش ء بئیت ، سرھنگ باقرآقا خان داور پناہ ءِ ھُکم ءِ چیرء ’’پسکوہ‘‘ ء پہ دست بگِریت، ءُ رندگیں ھُکم ءِ ودارء ببئیت۔
۳۔ کرمان ءِ تیپ آبانماہءِ ۱۸ تاریخ ء چہ رحمت آباد ء حرکت بکنت، وتی راہ رواج ء ھنچوش بکنت کہ آذر ماہ ءِ اول تاریخ ء ،وھدی کہ رودرآتک ءِ فوج پھرہ، ءِ سرء اُرش بارت، کرمان ءِ تیپ اوں بُنپورءِ سرء اُرش بیاریت۔
۴۔ نایب ماکوئی ءِ بالی گراب پہ شوھاز کارے ء پھرہ ءُ بُنپور ءِ سرء بال بکنت ءُ رندء خواش ءِ پٹّ ء بندیت۔
۵۔ یک سواریں بھادرانے، گوھر کوہ ءِ کار گزار ببیت۔
۶۔ ادارھی باسک خواش ءِ بندوبستی بنجاہ ءِ توشگ ءُ زلورتاں پورا بکن انت، 
۷۔ دزداپ ءِ بُنجاھی بیمار جاہ ، کمک ءُ مددے بھرے خواش ء اڈبکنت۔ 
پنچ تاریخ ء مئے سرکشے ءِ آھرے باریگت کہ فوج ءِ جنگی باسکانی ھمراھے ء خواش ء شُتاں، مشھد ءِ لشکرھم ھمے روچ ء خواش ء سر بوت۔
فوج ءُ لشکر ءِ سرجمین بھرھُکم ءِ جارے کنگ ء تیاراتنت ، کارروائی ءِ نقشہ ءِ بدل کنگ ء نوکیں نقشہ ءِ راھبندانے اِشتاپیں دیما برگ، سبب بوت کہ یاگی پریب ورنت ءُ اِے موہ ءِ مہ بیت کہ وتی لشکر ءِ مزنین بھرے، یک جنگی پڑےء مُچ بکن انت۔
سیستان ءِ ٹولی پہ اشتاپی دیم پہ ’’گُشت‘‘ ء رھادگ بوت ءُ چریکانی ٹولی یک جماز یں بھادران ءِ ھمراھی ء یاورشاہ مرادخان ءِ سربراھی ء پیش قدمے ءِ بستار ء’’پسکوہ‘‘ ءِ نیمگ ء روانگ بوتنت ، من وت آبان ماہ شش تاریخ ء گوں گاڑے ء گُشت نیمگ ء رھادگ بوتان۔ جمازءِ بھر ے ءُ کوھستانی آس گوار پہ راہ ء من دیست انت، لشکر ءِ پیادہ ءِ گیشتریں بھر’’آپ اوگان‘‘ء (گشت سے فرسنگےء) جنگی جاور ء نشتگ اتنت ءُ شوھاز کارے ءِ بھردیم ء شتگ ات۔
	خواش تاں گُشت ءِ دوری ۱۰۸ کلو میٹر اتنت ءُ غیر آبادیں راھے ، آپسرے ایشان انت۔
	ناصری کلات (خواش ءِ یک فرسنگے ) ،استخرودکہ کسانیں چمگّیں، (خواش ءِ شش فرسنگے)ءُ آپ اوگان کہ یک کم آپیں چاتے(خواش ءِ دہ فرسنگی ء) اِے دراج ءُ تھا آپیں راہ ءِ روگ وت یک گرانیں کارے اِنت ءُ بلے اِے تیپ ءِ سلاہ شوریں نفراں بازیں وھدے انت کہ گوں پرحسرتیں دلے ء وداریگ بوتگ انت کدی دیمروی ءِ ھُکم دئیگ بیت، گوں دیم روشنے ءُ وش ھالے ، ءُ جان فدایے ءِ روہ اِے مارشتاں ، دیم پہ مکسدء روان اتنت۔ 
چہ یاگیانی نیمگ ء اِے ھال مارا رس اتگ ات کہ سردار ابراھیم خان ولد مِرزا آقا خان گوں چیز ے یاگی ءِ ھمراھے ء ’’گُشت‘‘ کلات ء دیم گیری ءِ ودارء نشتگ ۔ عام وضع ءُ ھالانے گندگ ء رند ھکموں دات اِے روچ ء ھمے حالت ء اُداں بنندنت اِے دگہ صباہء(آبان ماہ ءِ ھپت تاریخ ء ) گُشت ءِ کلات ء اُرش بہ برنت۔
ءُ اِے تیپ ءِ سربراہ ء ھال دئیگ بوت دو بالی گُراب ، جنگ پڑء بمب شانی مکسد ء کاینت شمے رھشونے ءِ رد ء بمب شانی کن انت۔ 
آبان ماہ ءِ ھپت تاریخ ء دوست محمدخان ءِ نیمگ ء کاگدے آتگ ، کاگد ء اِے نبیسگ بوتگ ات کہ من تیاراں گوں دولت ء سُھل بکنان ، آئی ءِ جواب ء نبیسگ بوت، ’سُھل‘‘دانک ءِ نام گِرگ چہ یک رعیتےءِ نیمگء پہ وتی دولت ء ،بی معناایں گپّ اِے ، اگاں گوں وتی سرجمیں لشکر ء تسلیم مہ بئنت ، کُشگ بئینت۔ سیتان ءِ تیپ ء ھُکم ءِ مطابق ء دیمروی شروع کُت ، اول سرء شوھاز کار گروھان ء رودرآتکے کوہ گپت انت ، رندا( ھیلوگراف) ءِ ذریعہ ء گوں سربراہ ء رابطہ اِے کُت گڑا لشکرءِ اِے دگہ بھرء اوں دیمروی بنگیج کت، ھماجاگہ کہ چہ پیسر ء چم چیرء اتنت آجاگہ اش پہ دست گپت اِنت ۔
	ھپت تاریخءِ ساعت ھشت ء دیمرو ی کلاتءِ نیمگ ء بُنگیج بوت ھمے درگتء بالی گرابان، سربراہ ءِ نشان دھی ءِ مطابق ء تیرگواری بنگیج کُت، یاگیان چہ دوساعت ء گیشتر ،لشکر ءِ دیم ء کہ چوھار ءِ پیم ء مُچکدگ ءُ کِشاریں ڈگاراں ماں رئتکگ اتنت ءُ میتگ ءِ چپ چوٹیں تنک راہاں ماں بوتنت، تاگت نہ یارت۔ چہ ابراھیم خان ولد میرزاخان ھمراھاں ۱۸ نفر ء جانی کربانی دات، آوت چہ کو ھانی راہ ء علی محمدخان(دوست محمدخان پت) ءِ گُورء دزک ءِ کلات ء وتی رسانت ،سیستان ءِ لشکر ء گوں کمیں نُکسانے ء ساعت ۱۰ ء ’’گُشت‘‘ ءِ کلات گپت۔ 
گُشت ءِ کلاتءِ گرگ ، سرھنگ خان نخجواں جاور ھال ءِ نبشتہ ء 
 بلند مقام بندہ حضرت اجل، رودرآتک لشکر ءُ بلوچستان کارروائی ءِ سرجمیں لشکرانی مسترنیں سربراہ ءِ نامء ۔
	گوں احترام ء عرض کنان شپ ءِ ساعت سئے، ھمے ماہ ءِ ھپت تاریخ ء گُشتے کلات ءِ گِرگ اِے پیم ء بنگیج بوت۔ چہ اشے ء پد کہ شوھاز کارگروھاں ، دومی گروھاں ، یک دستہ اِے چہ چہارمی گروھان ء ، پنجمی ءُ ششمی گروھان ،رابطہ کنوکین سوار یں دستہ ، ٹوپ خانہ ، کوھستانی آس گوارء بُرزیں جاگہ ءُ زلوری جاگہ پہ دست گپت انت ، ساعت شش ء وھدے کہ لشکر گُشت ءِ دوھزار گامے ء رس اتنت، یاگیان چہ کلاتءِ ، ءُمچکدگءِ ، ءُ کوھانی نیمگء تیرگواری بنگیج کُت، بلے اِے حاترء کہ جاور ھال پکاّ تر ببیت تاں پانزدہ صد گام ءِ دوری ء ،ابید تیرگواری ء مادیمروئی کت، گُڑا چہ اوداں ، وتی کارشروع کُت، ساعت ھشتءُ نیم ء وھدے کہ ٹوپ خانہ ءُاِے دگہ ٹولیاں تیرگواری ءُدیمروئی بنگیج کتگ ات ، دوئیں بالی گراب رس اتنت، دوبمب ءِ دُور دات واپس بوتنت۔ چہ مُشکلیں جنگ ءُ تیرگواری ء پد ساعت یازدہ ء یاگیاں کلاتءُ مچکدگ یلہ کت انت ءُ دیم پہ کوھان جِگراتنت، چوکہ چہ پیسر ء بُرزگ ءُ زلوری جاگہ ماگپتگ اتنت گُڑا یاگی پہ کُلی ءُ پہ بُن ءُ ببھ چہ اِداں شُت انت، ساعت یازدہ ء کلات ءُ مچکدگ لشکرء وتی دستء گپت ، ءُتاں دوفرسنگ ء جگرتگیں، یاگیانی رندء کپت انت، لشکر ءِ نُکسان اِے جنگ ءِ دوران ء یک سپاھیگ کُشگ بوت ءُ دو ٹپے بوتنت ، یاگیانی نُکسان چہ پشت کپتگیں جُسدانے روآکہ گُشت ءُ کرّ ءُ گوراں دست کپت انت، ۱۶ نفر کشگ بوتگ ءُ یکے ٹپّے ( آئی ءِ ھم دوا ءُ درمان بئیگ ء دوساعت ء پد مُرت)ءُ سئے نفرسلاہ بند دست گربوتنت۔ 
وتی گپانی گڈّ سرء عرض کنان، گوں مُشکلیں ھالت ءُ جاوراں کہ گُشت ء ھست ات اِے آسر ءُ ھزمت گزارے ستاکرزیت، چہ اِے پروش ء یاگیانی روحی ھالت ءُ مارشت ھراب ءُ نااُمیتے ءِ آماچ بوتنت، حکیکت ء لشکر ء مروچی اِے جنگ ء مستریں فداکاری ءُجان فدایی پیش داشت۔
سرجمیں سلاہ ھے کہ مُرتگیں نفرانی دستء بوتگ انت ، اے پیم ء انت:
گونڈیں دہ تیر ۔ پنج تیرماوزرعقانی ۔ دراجین یازدہ تیر ۔لبل یک تیر
۲ دانگ ۱ ۲ ۲
یک تیر ماوزر ۔یک تیر آسنین ۔دراجین ورندل ۔درجین شکاری یک لول 
 ۱ ۵ ۱ ۱
بی نام = ادانہ سرھنگ خان نخجوان
’’پسکوہ‘‘ ءِ نیمگ ء دیم داتگیں لشکر ’’داریں چاہ‘‘ءِ نزیک ء ( خواش ءِ دہ فرسنگ یےء) گوں انویشرواں خان دیم پہ دیم بوت، چہ چہار ساعت ءِ جنگ ءُ تیر گواری ء ،پد یک نفرے چہ جماز یں بھادران کُشگ بوت، ’’دارین چاہ‘‘ لشکر ء پہ دست گپت، ءُ انویشروان خان پہ اشتاپی پد اکِنزت دیم پہ پسکوہ ء شت۔
ھشت تاریخ ء وھدے کہ گُشت ءِ کلات ءِ پروش ورگ ءِ ھال رس ات ، من وت گُشت ءِ کلات ءِ نیمگ ء شُتاں، سیستان تیپ شاباشی دات ءُ منت واری کت۔ سلاہ بندیں بندیگ ءُ اود ءِ مردماں گوں پہ مھِر ءُ دوستی تران کُت ءُ آزات کت انت ءُ ، شپ ء گشت ء جلّ اتں۔ ۹ تاریخ ء دیم پہ خواش ء شُتاںِ سیستان تیپ چہ پیشی وھداں شادان تر ات ۔ لشکر ءِ اُردو جا مچکدگ ء گچین بوتگ ات کہ وشین آپ سک باز ات، ءُ پہ لشکر ے کہ دائم ء بی آپی ءِ تُرس ءُ بیم ء ات اِے آپ حکیکت ء آپ حیاتے ات، ’’گُشت‘‘ءِ شپ وشین وابے ءِ وسپگ ءُ اُمیت وارے ءِ اولیں شپ ات۔ 
’’دارین چاہ‘‘ ءِ جاورھال ھمے روچ ء رس اِت، اِے لشکر ء سلاہ بندیں نفرءِ کمک ءُ مدد ءِ زلورت ھست ات، اِے بابت ء اِے ھُکم جاری بوت انت۔ 
۱۔ مشھد لشکرءِ سربراہ سرھنگ باقر آقاخان، گوں یک پیادہ ایں گروھانے ءُ دو دستہ سوار چہ بھادراں اول ء ، ءُ کوھستانی آس گوار ء پسکوہ ءِ شتگیں لشکرءِ کمک ءُ مددء بہ روت ءُ۔ 
تاں منی آیگ ء اود ءِ سربراھی ءُ ھیالدراے ء بکنت۔
۲۔ سیستان ءِ تیپ یک گروھانے پہ ’’گُشت‘‘ ءِ ساخُلوے(نگھپانی) ء گچین بکنت، ءُ تیپ ءِ اِے دگہ بھرء پہ ’’دزک‘‘ ءِ کلات ءِ گرگ ء روانہ بکنت ، ’’گُشت‘‘ ساخلوے ءِ گروھان چہ اشے ء پدکہ وتی ذمہ ء بھادران دوم ء کہ چہ میرجاوہ ء اوداں کیئت انت، تحویل دنت ، وتی تیپ ء گوں ھوارببیت۔ 
۳۔ سیستان تیپ گوں’’پسکوہ‘‘ء چہ ’’سوران‘‘ ءِ راہ ء وتی رابطہ ء بداریت۔(نھمی نکشہ) پنج شبہ ۱۰ تاریخ ء ھال رس ات کہ سرھنگ باقرآقاخان ء پسکوہ گپتگ ءُ انوشیروان خان ،ــ’’دِزک‘‘ءِ کلات ء وتی پت ءِ کِرّ ء شُتگ۔
	اِے وھد ء دواھم ایں کلات ’’گُشت‘‘ءُ ’’پسکوہ‘‘لشکرءِ دستء کپت انت ، ھرلشکرے ء پُشت ءُ پناھی جاگہہ اے دست کپت ۔ کم چہ کم بی آپی ءُ تُن ءِ تُرس ءُ بیم چہ لشکر ءِ دل ء شُت ، راہ بُرّی ءِ تکانسری تاں حدے ء کم بوتنت، دیمروی گوں آسودگیں ھیالے ء کنگ بوت۔
اِے روچ ءِ جاری بوتگیں ھُکم اِے پیم ء اتنت۔
۱۔ شاھپورفوج ءِ پیادہ ایں گُرداں، پسکوہ ستون ءِ دیم ءِ سرپ ء ھورببیت ، مشھد لشکر ءِ سربراہ ءِ(سرھنگ باقر آقاخان) چیردست ء ببیت۔
۲۔ بھادران ۴ جماز ءُ ۴ مشین گن(کُلت) چہ سیستان ءِ تیپ ء ،سلطان رضاخان افشار قاسملوءِ سربراھی ء خواش ساخلوے ذمہ ء بہ زوریت۔
۳۔ بھادران ۴ گوں بندوبست یے پرھیزء پسکوہ ءِ نیمگ ء روانہ ببیت ءُ مشھد ءِ لشکر ء ھورببیت۔
۴۔سحرایی سواریں ٹوپ خانہ، شاھپورفوج ءِ گُردان ءِ ھمراھی ء چہ خواش ء رھادگ ببیت۔ برز ءِ ھُکم آبان ماہ ءِ یازدہ تاریخ ء انجام بوتنت ، آیاں چہ خواش ء رھادگ بوتنت ءُ سیستان ءِ تیپ اوں چہ گُشت ء دیم پہ دزک ء ، دیمروی بنگیج کُت۔
شبنہ روچ آبان ماہ ءِ دوازدہ تاریخ ء من جنگی باسکان گون ھور ءُ حفاظتی بھادران ءِ ءُ یک ٹولی اِیے پنجاہ تیرے ، پسکوہ ءِ نیمگ ء روانہ بوتاں، شپ ء رُباط ء کہ شاھپور فوج ءِ قرار جاہ ات، جلّ اِتں۔
رُباط ء یک کم آپ ءُ سوریں کہن یے است کہ چہ خواش ء پنچ فرسنگ ءِ دوری ء انت، ابید چہ چُنت گِداں نندوک کہ کہن ءِ نزیک ء نشتگ انت، دگہ لوگ نیست، لہتے ویرانہ یانے آثاراوداں پشت کپتگ انت، معلوم بیت یک زمانگے آبادیں کلاتے بوتگ۔ 
رُباط تاں پسکوہ ء کوھستانی انت بلے راھے اِے وش انت ، چہ رُباط ء چہارفرسنگ ء دوروشیں آپ ءِ یک چاتے است کہ کُورءِ گزّانی توک ء انت، اِے چات ءِ درگیجگ پہ نابلدیں مردمان آسانیں کارے نہ انت، اے جاگہ ءِ نام ’’دارین چات‘‘اِنت داریں چات ءِ نزیک سُہب ءِ ساعت۹ ء بالی گراباں ھال دات کہ سیستان ءِ تیپ دزک ءِ دوفرسنگ ءِ دورے ء ’’ھاشک‘‘ءِ کلات ءِ کِرّ ءُگور ء جنگ ء اِنت، ءُ ھشت بمب اِے کلات ء دُور دئیگ بوتگ۔
	گوں اِے ھبرءِ رسگ ء من داریں چاہ ءِ نندگ ءِ شورکوتاہ کُت، اِے ھاترء کہ معلوماتءِ بُنجاہ ء نزیک تربباں دیم پہ پسکوہ ء کہ تاں داریں چاہ ء ۵ فرسنگ ءِ دوری ء انت، شُتاں۔
گوں پسکوہ ءِ سربئیگ ء سرھنگ باقر آقاخان وت چریکانی ٹولی ء ءُ سردار محمدشاہ خان کہ دوست محمدخان ءِ زاماتںءُ یکی چہ بلوچستان ءِ اثرمندیں مردمان انت ءُ پسکوہ کلات ءِ ھاکم اِنت، دیم ء در آتک انت، اِے مردء گون فرمان بردارے ءِ ءُ ھزمت گذارے ءِ ازھار ء ، پسکوہ ءِ کلات لشکر ءِ حوالہ ء کُت۔ 
اِے شرّین کارے ءُ دیم درآئی ءِ بدل ء مئے نرمی ءُ مھربانی محمدشاہ خان ءُ کلات ءِ باقی نندوکانی نصیب ء بوت۔ ءُ اِے مردم چہ دولت ءِ رحم ءُ کرماں امیدوار کنگ بوتنت ۔ دوشنبہ روچ ۱۴ تاریخ ء سُہب ساعت ۹ ء پداں بالی گراباں ھال یارت کہ سیستان ءِ ستون ھمازیکیں جاگہ ء ، ’’ھاشک‘‘کلات ءِ کِرّ ءُ گوراں جنگ ء انت۔ 
چہ ٹوپ خانہ جنگی اثراتاں معلوم بیت کہ ٹوپ خانہ ءِ تیرگواری پکاّ ءُاثرساز نہ اِنت۔ 
چہ اِے ھال ءُ اھوالاں، اِے گمان بوت کہ یاگیانی نفرسک باز انت ءُ سیستان ءِ تیپ ایوک ء اِے کلات ء گپت کُت نکنت۔ ءُ دگہ ھال اِے ھم رس اتگ ات کہ دوست محمدخان ء ابراھیم خان ولد اعظم خان وتی پتءِ( علی محمد خان ءِ) کمک ءُ مدت ء دیم داتگ، اشئے گوں اوار دگہ لہتے دزک کلات ءِ پشت ءُ پناھےء دیم دئیگ ء اِنت ۔گُڑا اِے ھُکم جاری کنگ بوتنت۔
۱۔ سرھنگ باقر آقاخان گوں یک سواریں بھاوران ءُ دومشین گن ءِ ھمراھے ء ۱۴ تاریخ ءِ دیگر ءِ وھدء دیم پہ’’سوران ء‘‘(سوران محمدشاہ خان ءِ ملکیت انت اودءِ مردمان فرمان برداری ءِ اعلان کتگ) بہ روت ءُ گوں اودءِ مردمان پہ نرمی ءُ مھربانی دچارببیت، اشے ء گوں ھورسیستان تیپ ءِ ھال ء بگریت ءُ منا معلوم داربکنت، ءُ سوران ءِ مردمانی مارشت ءِ لشکر ءُیاگیانی جنگ ءِ بابت ء ، خیال داری ء بکنت۔
۲۔ مشھد ءِ ستون ۱۵ تاریخ ء دیم پہ سوران ء روانہ ببیت۔
۳۔ جمازیں بھاداراں نوک اڈبوتگیں گُردان ، یاورشاہ مراد خان ءِ سربراھے ء پسکوہ نگھبانی ءِ عھدہ وارببیت۔
بُرز ءِ ھکم وھد ءِ سرء انجام بوتنت، آبان ماہ ۱۵ تاریخ ء ساعت ۱۴ء مشھد ءِ ستون ’’شیروان‘‘ء سربوت۔
شیروان کسانیں کلگے انت تاں پسکوہ ء پنچ فرسنگ دوراِنت، مچکدگے ھست اِنت، ءُ بازیں باگے ھست ءُ یک وشین آپ ءِ کھنے ءُ چیزے کشاری زمین۔ 
اِے کلگ ءِ نندوک چہ تُرس ء جگرتگنت ، لشکر ء شپ ءِ ساعت یک ء اوداں اردو کتگ، یکصد نفر چریک کہ سُرُپ یے تفنگ اش گوں بوتگ ، اوداں چہ رُکست کنگ بوتگنت کہ خواش ء بہ رونت ، اودءِ سربراہ ءِ اجازت ء وتی لوگاں بہ رونت، افیسراں ءُ اِے دگہ نفراں ھچ دلوارگے نیست ات، بلے سیستان تیپ ءِ جاور ھال ءِ نامعلومی ءُ دروگیں ءُ ترسناکیں ھبرکہ چہ مردمانی نیمگ ء دائم ءُ شنگ بئیگ ء ات کہ ۔سیستان تیپ وتی مکسدانی پیلوکنگ ناکام بوتگ۔
اِے ھالانے شنگ بئیگ سبب بوت کہ مددیے لشکر وتی راہ بُرّی ءِ گاماں تیز تربکنت ءُ گیشر راہ پہ روت، اِے پیم ء جسم یے حالت ء ژند ءُپند بوتنت۔
۱۶ تاریخ ء مشھد ءِ لشکر چہ شیروان ء رھادگ بوت ساعت ۱۰ ء سوران ء سربوت، سوران ءِ مردمان ھم دیم درآئی کت، چہ مئے نرمی ءُ مھربانی ء بھرمند بوتنت، گوں سربئیگ ء ھوار بالی پہ گراباں پٹ یے اڈکنگ بوت، ءُ سیستان ءِ لشکر ءِ ھال چونی ء کاسدے’’ھاشک‘‘ء دیم دئیگ بوت۔ 
ساعت۱۶ کاسدے چہ سیستان لشکر ءِ سربراہ ءِ نیمگ ء آتک اِے ھال ءُ ھبرے گون اتنت۔
 سرھنگ خان نخجوان ءِ دیم داتگیں جاور ھال ھاشک ءِ جنگ ءِ بابت ء 
۱۔ یاگی سک بازانتءُ گوں ھاسنیں سلاھاں، سلاہ بندانت ، کلات ءِ کِرّ ءُ گورء کڈّءِ کوتکگ (سنگر) پناہ انت، لشکر ءِ دیمروی بازمشکل انت، ءُ گوں تفنگ ءِ تیرگواری ء دژمن ءِ سرء اثرنہ کپیت۔
۲۔ لشکرمردمانی جُھد ءُ کوشست پہ کلات ءِ گرگ ءِ مکسد ء سبب بوتگ کہ بازیں جانی نکسان ءُ زیانے لشکر ء بہ ریست ، بلے افسوس انت، ھچ آسرے دست نہ کپتگ ۔ 
۳۔ بالی گرابانی بمب گواری ءُ ٹوپ خانہ ءِ تیرگواری نے پورہ اِنت ونے کہ اثری داریت، مئے درخواست اِنت کہ سحرایی ٹوپ خانہ ء اِے لشکر ءِ مددء دیم بہ دئیت۔ 
چہ بُرز ءِ جاور ھال ء مااِے سرپدبوتِں کہ ممکن اں اِے کلات ءِ گرگ، کہ اشے ءِ سلاہ بند گوں مزنین دلیری ءُ تمردی ء ، ءُ گوں صبرءُ اوپار ء سیستان تیپ ءِ دیم ء اوشتاتگ انت، اِے کار ءِ پدا مارا بازیں وھدے درکارببیت۔ 
چوکہ پھرہ ءُ بُنپور ءِ کلاتانی گرگ ءُ سرجمیں فوج ءُ لشکر ءِ یک جاہ بئیگ آذرماہ یک تاریخ ء قرار کتگ ات ، ءُ رودرآتک لشکرءِ سرنہ بئیگ وتی قرارءِ سرء اِے امکانے ھست ات کہ پہ کرمان ءِ لشکر ء مشکل اڈّبیت گُڑا اِے فیصلہ کنگ بوت کہ مشھد ءِ لشکر ، یاگیانی سرء اُرش برگ ءِ نیتّ ء سیستان لشکر ءِ کمک ءُمددء بہ رُوت۔
بھادران ءِ گاڈ ء ھُکم بوت تیزیء گوں سوران راہءِ ھال چونی ء بکنت۔۱۷ تاریخ ءِ ساعت ۸ ء بالی گراب سوران ء آتک ءُ چہ اوداں ، جنگءِ جاور ھال ءِ معلوم کنگ ء دیم پہ ذِرکءِ کلاتء شت، کاگدے کہ پہ سیستان لشکرء نبیسگ بوتگ ات گوں بالی گراب ء دیم دات، کاگدءِ تہا نبیسگ بوتگ ات مشھد ءِ لشکر۱۸ تاریخ ء چہ ’’مرغوک ‘‘ءِ راہ ء دیم پہ دزک ء کیئت ، یاگیاں دورہ کنت ءُ آیانی سرء اُرش بارت۔
بالی گراب ساعت ۱۰ ء واپس آتک ھالے دات کہ سیستان ءِ لشکر ء ’’ھاشک‘‘ءِ کلات کپتگ دیم پہ ’’بخشان‘‘ ءُ ’’شتون‘‘ ءِ کلاتاں دیمروئی کنگ انت چُنت ساعت رندکاسدے چہ سیستان لشکر ءِ نیمگ ء اتک ھاشک ءِ گِرگ ءِ جاور ھالی پیش کُت۔
چہ اے جاور ھال ءِ رسگ ء پد دگہ مالومات کہ چہ سوار یں شوھاز کاراں ءُ کاسداں رس اتگ ات ، لشکر ءِ کامیابی ماں ھاشک ء پکاّ بوت، گُڑا اِے بابت ء کہ سراوان ءِ کارروائی ھرچنت زوترپہ سرانجام بہ رسیت اِے ھُکم جاری کنگ بوتنت۔ 
۱۔ مشھدءِ لشکر ابید چہ دومی گروھان ء ءُ ابید چہ سحرائی ٹوپ خانہ ء ، ۱۸ تاریخ ء دیم پہ دزک ء رھادگ ببیت۔
۲۔ دومی گروھان ءُ سحرائی ٹوپ خانہ مرغوک ء ( سوران ء یک فرسنگ دور) دیم گِرے ءِ ھالت ء تیار ببیت ءُ لشکر ءِ پچ ترگ ءِ ھیال داری ء بکنت۔ءُ ھنچوش سوران ءِ ھالتانی ھیال داری ء بکنت، بالی گراب ءِ وسیلہ ء وتی رابطہ ء برقرار بکنت۔۱۸ تاریخ ءِ سھب ء لشکر دیم پہ دزک ء رھادگ بوت ساعت ۱۶ ء شستون ءِ کلات ء سربوت، مالوم بوت کہ بخشان ءُ شستون ءُ ’’سرجو‘‘ءِ کلات ، سیستان لشکر ء گپتگ انت۔ یاگیانی اِے دگہ نفر دوست محمدخانی پت علی محمدخان ءِ سربراھے ء بلوچستان ءِ مُھرءُ مھکم ترین کلات ، کہ دزک ءِ کلات انت اود ءِ پاسپانے ء تیار بوتگنت۔ 
بازیں کسے چہ یاگیان کہ سراوان کلات ءِ مردم بوتگنت، چہ اشے ء کہ ھاشک ء پروش ءِ وارتگ ءُپدا کنزتگ انت ، چہ اے جاور ھالانی ترس ءُ بیم ء دیم پہ کوھان جگر تگ اِنت ءُ ماں کوہ ءُ گیاباناں پناہ اش زرتگ بلے بازیں نفرے چہ علی محمد خان ءُ انوشیروان خان ءِ ھاسیں گلاماں ءُ جان فدایاں ، سردارابراھیم خان ولد میرزا آقاخانءُ سردار ابراھیم خان ولد اعظم خان ءِ ھمراھے ء دزک ءِ کلات ء پشت کپتگ اِنت، چہ دوست محمدخان نیمگ ء مددے سلاہ بندانی وداریگ اِنت۔ کلات ءِ یلہ نہ داتگ ءُ لشکر ءِ ترندیں اُرشانی دیم ءِ پہ تمردی ءُ دلیری داشتگ۔
	اِے درگت ء منا موہ رستگ ات کہ پہ علی محمدخان ء کاگدے دیم پہ دیان ءُ چہ آئی ء بہ لوٹان کہ سلاھاں دُوربدنت ءُ اِے ھم نبیسگ بوت اگاں سلاھاں دُورمہ دنت ءُ تسلیم مہ بیت گُڑا ۱۹ تاریخ ء دِزک ءِ کلات سرء بمب گواری بیت ءُ گوں زھرکنیں واک ء کلات پچّ گرگ بیت ،ءُ درستتگین جانی نُکسان کہ اودءِ مردمان ریست آئی ءِ ذمہ وار ءُ جوابدہ تئیں علی محمد خان ءِ۔
	علی محمد خان بازیں ادب ءُ احترام ء گوں پسو دنت، وت ء پیرگلام ءُ دولت ءِ ھزمت گذار زانت ءُ مُسام لوٹیت کہ اِے بابت ء گوں وتی چُک دوست محمدخان ء صلاء ءُ مشورت بکنت، کہ یاسلاھاں دور بدنت ءُ تسلیم ببیت یاکہ جلاوطن ببیت ءُ دیم پہ اوگانستان ء بہ ُروت۔
	بلے مئے اِشتاپی اش ات کہ رودرآتک ءِ فوج ھرچُنت زوتر کرمان لشکر ءِ کمک ءُ مدت ء بہ رُوت، ءُ دومی ھبراِشت ماگمان بُرت بلکیں علی محمد خان ءِ مُسام لوٹگ، پریب(مکرّ) یے ببیت ءُ اِے درگت ء پہ یاگیاں کمک ءُ مددے سلاہ بندیں نفربہ رسیت گُڑا ھُکم بوت ساعت ۱۶ ھماروچ ءِ دزک کلات ء اُرش برگ بنگیج ببیت سیستان لشکر چہ منی رسگ ء پیسر جنگی ھالت ء تیارات ، ءُ یک بھرے چہ جماز یں نفراں ، سلطان حاجی خان اعتمادی ءِ سربراھے ء دژمن ءِ پشتے نیمگ ء روانہ کتگ ات۔
	سُلطان ء گوں پورئیں کامیابی ء دزک ءِ کِرّ ءُ گور ءِ کسانیں کلات گپتگ اتنت چہ دژمن ءِ پدی نیمگ ء ’’ھلیوگرافءِ ‘‘ وسیلہ ء رابطہ کنگ ء ات۔ لشکر ءِ اے دگہ بہرکہ دگہ جاگھانی دست گرگ ء کم کم ء دیم دئیگ بوتنت ، یاگی حاسنیں گرپت ءِ تہ ء دورہ بوتنت ۔ چوکہ ابید چہ ھچ پیمیں سُر پُرے ء وتی کلات ءُ سنگراں لچتگ اتنت ، بلے اگاں لشکر ءِ مردمے آیانی تیرس ء بوت گڑا الّم ء آتیرانی آماچ بوت من چہ بُرزگے ءِ سرء کہ سر لشکر ءِ نندگ جاھت اے نظارھاں گندگ ء اتں ۔ 
	من حیران اتں چہ پیم ء یک کمیں تعداد ءِ سلاہ بند گوں چوشیں ھمت ءُ دلیری ء گوں یک مزنیں ءُ کامیابیں لشکرے ء کہ ٹوپ خانہ ءُ مشین گناں گوں سلاہ بند انت دیم پہ دیم انت ءُ حتیٰ کہ دورہ ءِ تہ ء انت ءُ آیانی چپ ءُ چاگرد گرگ بوتگ بلے ایشاں نہ وتی موت ءِ اندیش ءُ نہ دگر ءِ کوش ءِ پرواہ، باریں چہ اُمیتے ھست ات اے سر مچارین گنوکاں ءُ چونیں مارشتے سبب بوتگ ات اے مردم تاں اے حدّ ء جان فدایی بہ کننت۔ 
	باریں چوشیں دیم پہ دیمی دلیری ءِ نشان ات یا کم عقلی ، ءُ نا بلدی چہ جنگ ءِ قاعدہ ءُ کانون ء البت اے وحشیں جماعت ءِ اے پیمیں جان فدایی ، مقدسیں (مذھبی) مارشتانی سبب ء نہ ات مذھبی سُروکانی چیزے تبلیغ ءِ اثر ھست ات، کہ اے نوک آتکگیں لشکر ءِ کافر گوشتگ اتنت ءُ اے ھبر ءِ شنگ کتگ ات اگاں اے لشکر کامیاب بہ بیت آیانی مذھب ءُ ناموس ءُ غیرت خطرہ ء کپیت۔ 
منی زانت ءِ رو ء اے پیمیں بی آسر ءُ گنوکیں دیم پہ دیمی سبب ، کہ گندگ بئیگ ء انت راجد دپتری کِسہ ءُ کہانی انت کہ پیر مردان ، ایران ءِ لشکر ءِ اُرش ءِ بابت ء ماں بلوچستان ء ، پہ تژن ءُ ٹاکور بیان کتگ انت، کہ ایران ءِ لشکر بازبراں اے دمگ ء آتکگ ، چیزے روچ ء مزنیں کلاتانی دیم ء اُردے کتگ، چہ بازیں جانی نُکسان ء پد ناکامیں دل یے ء وتی وطن ء واپس بوتگ ، ءُ آ ٹولی چہ لشکراں کہ گیشتریں دلیری ءُ بہادری ءِ پیش داشتگ ءُ وتی پاد ءِ داشتگ انت ، گرماگ ءِ موسم کہ رس اتگ ، گرمی ء کشتگ انت ءُ پہ بزّگے ءُ عذابی چہ بلوچستان شتگ انت ۔ 
	دزک ءِ کلات بلوچستان ءِ مُھر ءُ مھکم ترین کلات اتنت ، پیریں بلوچان ھچ گمان ھم نہ بوتگ پہ اے کلات ءِ پروش دئیگ ء سلاہ ءُ سامان ھست۔ آیانی گمان ء ایوک ء توشگ ءُ تیر ءُ تفننگ ءِ کُٹینگ بلکیں ایشان پہ تسلیم بئیگ ءُ سلاھانی دور دئیگ ء ناچار بکنت ، کہ اے ضروریات پہ دراج کشیں جنگانی مکسد ءِ پورا کنگ ء تیارے بوتگ ءُ کلات ءِ تہا موجود انت۔ 
	بلے ٹوپ ءِ آس گواری ءُ بالی گراب ءِ بمب شانے ءِ ، اثرات تاں اے حدّ ء اشان گماں نہ بوتگ ۔ ’’ ھاشک ‘‘ ءِ جنگ ء ٹوپ خانہ ءِ سُستے سبب ء مزنیں جانی نکسانے سیستان لشکر ء رس اِت ، چیاکہ ٹوپ خانہ ء جنگ ءِ میدان پوراے ء وتی دست ء نہ گپتگ ءُ وتی لشکر ءِ پیادھیں نفر شری ءِ سر ء پشت ءُ پناھے دات نکت ، بلے پیادہ ءِ دستہ گوں مزنیں دلیری ء کلات ءِ زنڈ ءُ بزیں دیواراں چہ گوزان اتنت ءُ مزنیں جانی نکسان اوں دئیگ ء اتنت حکیکت ء ’’ھاشک ‘‘ ءِ پروش دئیگ ءُ کلات ءِ پہ دست گِرگ ‘‘ سیستان لشکر ءِ ھمے پیادھیں دستہ ءِ دلیری ءُ جان فدایی حیر ءُ برکت ء بوت۔ 
	دزک ءِ جنگ ء اے فیصلہ کنگ بوت، جنگ ءِ مستریں ذمہ ٹوپ خانہ ءِ سر ء بہ بیت تاں دلیریں پیادہ ٹولی چہ زیادھیں جانی نُکسان ء رکینگ بہ بیت ، خاصا اے فیصلہ اے ھاترا گرگ بوت کہ مشھد ءِ ٹوپ خانہ کہ تیر ءِ لحاظ ء ءُ تیر گواری ءِ ٹک جنے ء پورا ات ،انوں سیستان لشکر ء گوں ھوارت ۔ (دھمی نکشہ) لشکر ءِ وضع ھال ۱۹ تاریخ ء مشھد لشکر ءِ اولی گروہان کہ نایب اول عبداللہ خان رجائی ءِ سربراھے ء ات (ھور گوں دومیشن گن ءُ دو پنجاہ تیر ء ) ھکم دئیگ بوت کہ پہ پھنامی وت ء یاگیانی پشتے نیمگ ء کہ لشکر ءِ جمازیں دستہ چہ پیسر ء اودان پناہ بوتگ انت ، برسینیت۔ کوھستانی آس گوار ءِ سربراہ نایب محسن خان ء ھکم بوت کہ دو کوھستانی ٹوپ ءِ ھمرا ھے ء تاں جاھے کہ امکان ھست یاگیانی نزیک ء وت ء بر سنیت اوداں سنگر بگریت ۔ دیمروئی ءِ وھدساعت ۱۶ ء مقرر بوتگ ات ، تاں وھدے کہ رُژنا انت بالی گراب بمب شانی کننت ءُ ٹوپ خانہ ٹوپ گواری کننت۔ 
	گڑا وھدے کہ تھار بیت ، پیادھیں ٹولی وت ء پہ کلات ء رسان انت، کلات ءِ دروازگ ء پروش انت یاکہ چہ ھمے سولاہاں کہ چہ بمب گواری ء اڈ بوتگ انت ، کلات ء پوترنت، دیم گیریں نفراں کُشنت یا دست گیر کننت، ءُ کلات ء وتی دست ء گرنت۔ بالی گراب کہ شستون ءِ پٹےّ ء نشتگ اتنت، آیاں ھکم بوت پادبیاانت ءُ یاگیانی سنگر ءُ پناہ جاہاں ءُ دزک ءِ کلات ءِ سر ء بمب گواری بہ کننت۔ 
نائب محسن خان ءِ ٹوپ خانہ ء کہ یاگیانی پُشتے نیمگ ء ، ءُ نزیک ء ات، ھکم بوت کہ کلات ءِ زرے نیمگ ءِ کوٹی ء کہ بہ قول بلوچان ، کلات ءِ شاہ نشین ات ءُ دیوارے اوں باز بز ءُ مھکم نہ ات، آئی ء مدام ٹوپ شانی بکنت تاں پہ کلی ھراب بہ بیت۔ اے ھکم جاری بوتنت ، بلے اے اُمیت باز کم ات کہ بالی گراب ءِ بمب چہ ھزار متر ءِ برزی ء اھمیں جاگھان بہ لگنت ، یاکہ کوھستانی ٹوپ خانہ ءِ ٹوپ دزک ءِ پیمیں مُھر ءُ مزنیں کلات ءِ دیواراں پہ کلی ھرا ب کُت بکننت ۔ البت اے اُمیت ءُ ودار ھست ات کہ بازیں بمب گواری ءُ ٹوپ شانیانی سبب ء یاگیانی دل سُست بہ ترّیت ناچار بہ بئینت کلات ء یلہ بہ دئینت یا سلاھاں دور بدئینت ءُ تسلیم بہ بینت ۔ 
ساعت ۱۶ ء کہ بالی گراب دزک ءِ آزمان ء پیداور بوتنت ، دوئیں کوھستانی ٹوپاں کہ سر لشکر ءِ نندگ جاہ ءِ نزیک ء یک جُمپے ءِ سر ء اتنت ، ٹوپ شانی بنگیج کت اشے ء پد سیستان لشکر ءِ آس گوار ءُ شاھپور فوج ءِ ٹوپ ءُ سیستان لشکر ءِ ٹوپاں پجیگ ء وتی کار بنگیج کُت، پیادھیں دستہ دیمروئی ء گلائیش بوتنت۔ جماز انی ’’ھلیوگراف‘‘ ء کہ چہ یاگیانی پشت یے نیمگ ء دائم ء مارا ھالے دات جنگ ءِ اول سر ء بند بوت، معلوم بوت یاگی چہ اے ھلیو گراف ءِ رژن ء سک زھراں شتگ اتنت اگاں چہ اے وھدے اوپار ءِ کتگ ات، اے ھاترا ات کہ پہ سُھل ء دلمانگ اتنت ، وھدے دیست ءِ کہ جنگ شروع بوتگ ، وتی اولی تیرش ءِ ھمے ھلیوگراف ءِ نیمگ ء روانہ کت انت۔ تاں بازیں وھدے ء ماچہ لشکر ءِ اے بھر ء کہ یاگیانی پدی نیمگ ء ات ھال و ھبرے ء معلوم نہ بوت انت ،وھدے کہ نائب محسن خان ءِ ٹوپانی توار کہ یا گیانی نزیک ء ات ، رُست ، گڑا ماسرپد بوتاں کہ لشکر ءِ اے دگہ بہر ھم کاروائی ءُ دیمروئی ء گلائیش انت ٹوپ خانہ ءِ کاروائی ء بازیں اثرے ایر کت، کلات ءِ دیوار کہ سک زنڈ نہ ات جاگہ جاگہ ء پُرشت ءُ ھراب بوت، دگہ اے کہ نزیکی ءِ سبب ء کامیاب بوت چہ کوٹیانی دریگاں توکی نیمگ ء تیر گواری بکنت۔ 
	بلوچاں اے تیرانی دیم گری ء کوٹیانی سولاہ گون سُند ءُ تگرداں مانچت انت بلے زوت سرپد بوتنت کہ اے کار ء پائدگ نیست چہ ٹوب خانہ ءِ ٹوپ شانے ء ’’سُراپنل‘‘ یک تیرے ابراھیم خان ولد اعظم خان ءِ سر ء لگت ءُ آئی ئے دور دات۔ 
	وھدے کہ شپ ءُ تھار بوت ٹوپ خانہ ءِ آس گواری بند بوت، پیادھیں ٹولی کلات ءِ گرگ ءِ نیت ء دیمروئی کنگ ء ات۔ چریکانی ھکم اِشت کہ چہ راستی نیمگ ء اُرش بیاریت ۔ کدی کدی مزنیں راکٹ چست بوتنت تاں کلات رُژنا بہ بیت ءُ یا گیانی جاگہ پدّر بہ بیت ، اشے ء مزنیں ترسناکیں بیم ءُ اندیش یاگیانی دل ء ایر کت، چیاکہ آیاں چوشین چیزانے بابت ء سرپدی نیست ات، ءُ نزیکیں ٹوپ خانہ ء چہ اے رژن ء سُوب زُرت ءُ دائم ء کلات نیمگ ء ٹوپ شانے کُت۔ 
	تاں سُہب ء کِرّ ءُ گوراں جنگ ءُ تیرگواری جاری ات، پیادھیں سپاھیگاں وتا کلات ءِ دیواراں رسینتگ ات بلے پہ کلات ءِ گرگ ء کامیاب نبوتگت ۲۰ تاریخ ءِ سُھب ء زلوری ھکم پہ کارروائی ءِ شروعات ء دئیگ بوتنت۔ 
ھما وھد ء سرھنگ باقر آ قا خان کہ یا گیانی پدی نیمگ ءِ ٹولے ءِ کار مسترات ۔ 
	ھیلو گراف وسیلہء اے ھالے داتنت۔(یازدھمی نکشہ) 
	’’علی محمد خان ءُ انوشیروان خان گوں چارسد نفر سلاہ بنداں پہ شپ چہ کلات ء در کپتگ انت ۔ ٹوپ شانے ءِ سبب ء، سردارابراھیم خان ولد اعظم خان ءِ راستی چم ء تیرے پچکے لگتگ ءُ چمیّ کور بوتگ۔
	ایوک ء سردار ابراھیم خان ولد میرزا آقا خان گوں چیزے مردم ء کلات ء پشت کپتگ انت ، آئی ھم جانی اماں لوٹیت تسلیم بہ بیت‘‘ ھمے درگت ء کاسدے گوں اسپیتیں جنڈے(بیرک) ء کہ امان ءِ نشان ات سر لشکر ءِ نندگ جاہ ء منی کِرّ آتک ، ءُ ھمے گپیّ درشان کتنت۔ 
گڑا سردار جمعہ خان اسماعیل زئی ءُ سردار جیھند خان یاراحمد زئی ء اے ذمہ دئیگ بوت، کلات ء بہ رونت چہ منی نیمگ ء ابراھیم خان ء گوں ھمراہاں اماں بہ دئینت۔ 
	ءُ چہ کلات ء در بہ گیجنت ءُ من وت لشکر ءِ ٹولیانی چارءُ گِند ءُ سرکشی ء بھادران گاڈ ءِ ھمراھے ء دزک ءِ مچکدگ ء کلات ءِ نزیک ء شُتاں ۔ 
	اوداں سردار جمعہ خان ء سردار ابراھیم خان گوں پانزدہ نفر چہ سردار علی محمد خان ءِ ھاسیں گلامانی ھمراھے ء منی گور ء یارت انت ، ایشان ء امان دئیگ بوت ، تسلیم بوتگیں زھر ء پُرّاتنت، چہ ھژم ء ایشانی سرتاں پاد ء لرزگ ء ات ، تفنگ ءُ ماوزر اش اوں دست ء ات۔ 
	من گوں مزنیں نرمی ءُ مھربانی ء گوں ابراھیم خان ء ھبر کت آئی اوں چہ شاہ ءِ رحم ءُ کرم ء دلجم کت ءُ پہ نرمی سلاہ اُں چہ آیانی دست ء پچ گپت انت، ھمے در گت ء شوہاز کار یں ٹولی ء ذمہ دئیگ بوت کلات ء پہ دست بگریت ءُ بلوچ سلاہ بنداں چہ اوداں در بہ گیجیت، ءُ من وت پہ اکس ءِ کشگ ء کلات ءِ رودر آتکے نیمگ ء شُتاں، ھمے وھد ء کہ شوہاز کاریں ٹولی کلات ءِ توک ء ات ءُ من اکس ءِ کشگ ء گلائیشتں، یہ برا ء تیرے ءِ توار بوت، ہمادمان ء لشکر ءِ مردماں چہ ھر نیمگ ء تیر گواری بنگیج کت۔ 
	تیر گواری ءِ سبب زانگ نہ بوت ، بلے چہ لشکر ءِ الگاش ءُ ترندیں واھی ءُ کوکاراں ھمے زانگ بوت کہ اے ھِلّ ءُ گش ناگمانی سببے ء بوتگ۔ 
	جاور ھال ءِ معلوم کنگ چہ منی گور ء مشکل ات اے شور ءُ وہ وہ ءُ اے بی ترتیبں تیر گواری کہ چہ ھر نیمگ ء بئیگ ات، پہ ایشانی آرام کنگ ء جنگ بندی شیپور ءِ ھکموں دات۔ بلے چہ اے ھکم ء باز وھد نہ گوستگت پداں لشکر ءِ شور ءُ تیرانی توار رُست انت ، بزاں یاگی چہ جنگ بندی ءِ وھدء سُوب زورنت ءُ فوجیان ٹِک تیر کننت ، گڑا فوجی پہ جوابی تیر گواری ء ناچار بئینت۔ 
	اے ھِلّ ءُ گِش ءِ	پدّری ءُ اے شور شارانی ھلاس کنگ ءِ نیت ء مچکدگ ءِ نیمگ ء شتاں ، اوداں سیستان تیپ ءِ سربراہ ءُ دگہ لہتے فوجی مسیت ءِ توک ء نشتگ اتنت ، اوداں من ءِ ھال دات دگہ یک ٹولی ئے چہ بلوچ سلاہ بنداں ، ھاکم ءِ جالق یوسف خان ءِ سربراھے ء ، سیستان تیپ ءِ سربراہ سرھنگ محمد خان ءِ کِر ء آتکگ انت، سرھنگ ء گون مہربانی ءُ دیم روشنی آیان ء وش آتک کتگ ءُ چہ دولت ءِ رحم ءُ کرم آں دلجمی داتگنت تفنگ ءُ سلاھے پچ گپتگ انتءُ رہادگے کتگ انت۔ 
	سومی ٹولی چہ کلات ءِ سلاہ بندان پہ اے نیت ء گوں یک کماشے ء گندک بکننت چہ کلات ء در آتکگنت ، راہ ءِ توک ء گوں ’’ سر ھنگ باقر آقا خان داورنپا‘‘ ء دُچار کپتگ انت، سرھنگ ء ھکم داتگ انت وتی سلاھاں دور بہ دئینت، آیاں ھکم گوش نہ داشتگ ، سرھنگ ء پداں پہ ترندی ءُ گزب وتی ھبر باوست کتگ ، سرھنگ ءِ جواب بلوچاں گوں تیر ء داتگ ، گوں اے تیر ءِ توار ء پداں جنگ شروع بوتگ ءُ تیرانی توار ھرنیمگ ء چست بوتگ کہ تاں سہ ساعت ء اے جنگ جاری بوتگ ۔
	بلے اے درگت ء کہ اے جنگ بنگیج بوتگ ، فوجی لشکر ءِ چیزے مردم نائب اول عبداللہ خان بھرامی ءِ سربراھے ء کلات ءِ برج ءِ سر ء بوتگ انت ، جنگ ءِ پڑ ءِ بالادستی اے وھد ء گوں فوجیاں بوتگ۔ 
	بلے اشے ء باوجود بلوچانی چہ بین برگ آسانیں کارے نہ بوتگ چیاکہ آ یک یک بوتگنت ءُ ھر یکے کڈّے توکے یا جمپی پشتے پناہ بوتگنت چہ اوداں تیر گوارے ءِ کتگ۔ 
	اے ھبر کہ سرھنگ باقر خان ء ھما اول سر ء تیر وارتگ ءُ چہ اپس ءِ سر ء جہل ء کپتگ مارا رست ، بلے ماشک ءُ گمان ء اتں باریں مُرتگ یا ٹپی انت ، اگاں ٹپی اِنت آئی ءِ نجات ءِ کوشش ء بکنں ، پہ اے ھبر ءِ زانگ ء ما دائم ء نفر دیم دات، بلے چیزے بلوچ سلاہ بند اے لاش ءِ نزیک ء اتنت ھر کس کہ نزیک ء شُت آ کشگ بوت ، چہ اے شومیں جاہ ء ھچ کس زندگ ء واپس نہ آتک تاں اے جنگ ءِ میانجی ء یاور علیرضاخان شاھپور فوج ءِ نائب سربراہ ء وت ء کلات ءِ برج ءِ سرء رسانت گوں مشین گن ء تیر گواری ے کت بازیں کسے چہ لشکر ءِ مردماں چہ مرگ ء نجاتے دات گڑا اے لاش ءِ آرگ ءِ پھر نائب دوم حسن خان مافی سیستان تیپ ءِ عھدہ دار ءُ وکیل داودقلی ءُ چیزے دگہ فوجی چہ سیستان تیپ ءِ نفراں ،اشانی نصیب ء بوت اے بلوچ کہ لاش ءِ کر ءُ گور ء پناہ اتنت کُشگ بوتنت گڑا آیاں سرھنگ ءِ لاش چست کُت مسیت ء یارت۔ نائب دوم مافی ءِ دست ء تیر لگتگ ات ، چہ ھمراہانی یکےّ کشگ بوتگ ات ءُ یکے ٹپی ات۔ 
	سرھنگ باقر خان ء اولی تیر لاپ ء لگتگ ات ، ھمے درگت ء کہ چہ اپس ءِ سرء سر شکون بیت دگہ تیرے آئی ءِ سرین ء لگیت ءُ چہ سر ءِ مجگء پرّیت ءُ دگہ چُنت تیر آئی ءِ سینگ ء لگتگ ات زوتیں ءُ پُر شرپیں مرکے آئی ء نسیب بوت ۔
	لشکر ءِ اُگدہ داراں ءُ سپاھیگاں گوں دلے پردردیں سرھنگ ءِ لاش ھمراھی کت چیاکہ آیاں اپسرے چہ دستء داتگ ات کہ پہ شراپت ءُ پہ دلیری ء نام دار ات، سجھیناں آئی پہ شرّی یاد کُت سرحدی بلوچ سرداراں باز اپسوز ءُ بش بش وارت ءُ گوں لشکر ءِ مردماں وتی ھمدردے ءِ پیش داشت۔ 
	دزک ءِ کلات سرھنگ داور پناہ جان فدایی پہ بلند مقامیں شاھنشا ءِ شان ءِ راہ ء ، ’’ داورپناہ ءِ کلات ‘‘ نام ایر کنگ بوت۔ ءُ مرحوم ءِ جنازہ گوں فوجی سلام ءُ احترام ء مشھد ء دیم دئیگ بوت۔ 
	باز حیرانے ءِ گپ ات ، اے کمیں تعداد ءِ بلوچ یاگی چہ ھر نیمگ ء دورہ بوتگنت ، بازیں جانی نُکسان ءِ داتگ، لھڑ ءُ باھندی مارشت ءِ پُرشتگ، بلے پدا ھم اے دلیری ءُ تمردی اِش ھست کہ دیم پہ دیم بہ بئنت ءُ جنگ بہ کننت۔ 
	ءُ روس لشکر ءِ سدانی ھزار ’’ تانین برک‘‘ ءِ جنگ ءِ میدان ء وھدے کہ دورہ بئنت جوش ءُ باھند اِش پہ کلی پرشیت ، ھمت ءُ اوست ءِ چہ بین ء رُوت جرمنءِ ھر سپاھیگے (سرباز) ھکم ء وتی سلاھان دور دئینت ءُ تسلیم بئینت۔ 
گڑا گوں اے ھالتاں یک کسانیں ٹولی ئے بلوچ سرمچارانی چہ پیم ءُ پرچیا وتی تفنگ ءُ سلاھانے دور دئیگ ء انکار کنت۔ 
	من گماں کناں اولا! یکے اے ھاترء انت کہ بلوچ سلحشور چہ کسانی ء گوں تفنگ ء ھنچوش اُنس گپتگ ءُ دوست انت کہ جِتا بئیگ ءِ ھچ گمان ء نکنت ءُ ناممکنیں ھبرے زاننت ئے، تفنگ ء ھنچوش وتی جان ءِ پیم ء عزیز ءُ تفنگ ءِ بھائینگ ء پروت مزنیں ننگے زاننت گڑا اشانے تفنگ ءِ پچ گِرگ مزنیں کار بلدی ئے ءُ نرمی ے لوٹیت ، کہ مرتگیں سرھنگ ءِ زِرد ء اے پیمیں نرمی نیست ات۔ 
	ءُ دگہ اے کہ اولی تیر ءِ توار چہ یک نادانیں طِفلے ءِ دست ء در کپت کہ کلات ءِ دیم گیریں مردمانی رُمب ء ات، اے ترسناکیں نزارھانی ءُ اے نوکیں مردمانی گندگء آئی ء گمان کُت آئی ءِ کشگ ء آتکگنت ، دسپاچہ بیت ءُ پہ گنوکی تیر گواری ءِ جسارت ء کنت اے طفل میر خداداد خان بلوچ ءِ چُک بیت، خاصا پیشے روچ ء گوشتگی باندات من شھید بیاں ، ءُ اے پگر ء آئی ءِ ذھن ءِ تھا جاگہ کتگ۔ البت رند چہ تیر ءِ توار ء اخیتار چہ دست ء شُت تاں سرجمین دیم گیر کُشگ نہ بوتنت جنگ ءِ آس ایر مال نہ بوت۔ 
	اشے ء باوجود کہ اے جنگ ء گران مھذبیں سرھنگ ءُ دگہ باز دلیریں نفر چہ شاھپور فوج ءِ اولی گروہان ء ءُ اولی سوار یں بھادراں ءُ سیستان تیپ ءِ نفراں پہ بے دردی کشگ بوتنت ، بلے گوں اے ھال ء اوں ھما پیشگیں سوجانی پد ء کہ فوجیاں گوشگ بوتگ ات۔ اشانی دل ء پہ بلوچان ھچ پیمیں کست ءُ کُنت پیداگ نہ بوت ءُ سرجمیں ھما گپانی پدا ، کہ ما بلوچ قوم ءِ آسودگی ءُ بلوچستان ءِ آبادیءِ ھاترا آتکگاں اے مردمے کہ گوں ما جنگ ء انت اے گمراہ ءُ نادان انت کہ وتی سوب ءُ نپ ء چہ ردیں راھے ء شوہاز کنگ ء اِنت۔ 
	اے پیم ء آبان ماہ ۲۰ تاریخ ء ساعت ۱۶ ء سراوان ءِ کلاتانی جنگ ءِ آس بند بوت ءُ دزک ءِ کلات کہ بلوچستان ءِ مُھر تریں کلات ات ءُ بلوچستان ءِ دیوار گوشک بوت لشکر ءِ دست ء کپت ۔ 
	کلات ءِ زید پہ جنگی جاور ھالاں باز اھم ات ، چہ سئے نیمگ ء بزّیں مچکدگ ء گپتگ ات ، یک نیمگے جلگہ ات خندقے اڈّ اش کتگ ات زمینے سنگر (کڈ) جتگ ات پیادھیں لشکر ءِ دیمروئی باز مُشکل ات ،ءُ بُرز ءُ بلندیں بُرج (دیدہ پان ) کہ تاں ۲۵ میٹر ءِ بُرزی ء اتنت سرجمیں چاگرد اے دیدہ پانانی چم ءِ چیر ء اتنت۔ 
	بلے بز ءُ مھریں دیوار ءُ بُرز ءُ بلندیں برج فوجیانی ھاریں اُرش ءِ دیم دار نہ بوت انت، نہ کہ اے حُسن دلاور ءُ غیرت مند ءُ جان فدائیں فوجیانی دیمروئی ءِ دیم گیر بوتنت کمیں مدتے ءِ کوشست ء کلات اش پہ دست گپت۔ 
	داور پناہ کلات ءِ ھِلّ ءُ گِش ءِ ھلاس بئیگ ء پدجالق ءِ مردم اوں تسلیم بوت انت، اودءِ ھاکمی سردار مھراب خان ء دئیگ بوت کہ سیستان تیپ ءِ ھاشک ء آیگ ءِ درگت ء وتی تابع داری ءِ اعلانی کتگ ات۔ 
	سرحدی چریکانی گیشتریں بھر آروچی اجازت دئیگ بوتنت وتی ملک ء بہ رونت ایوک ء آیانی سربراہ ءُ چیزے سلاہ بند لشکر ءِ ھمراھے ء پشت کپت انت۔ داور پناہ کلگ ءِ سرجمیں مردمان امان دئیگ بوت چہ کِرّ ءُ گور ءِ کوہاں وتی لوگ ء آتکنت ءُ وتی کِشت ءُ کِشار ءِ کاراں گلائیش بوتنت۔ 
	۲۲ تاریخ ء یک گروہانے چہ مشھد ءِ لشکر ء ، ءُ یک گروھانے چہ سیستان لشکر ء سلطان حاجی خان اعتمادی ءِ سربراھے ء، داور پناہ ۔سشتون بخشان ، سرجو ۔ ھُشک ءِ کلاتانے انتظام ء گچین بوتنت ، دوئیں لشکراں ھکم بوت دیم پہ سوران ء رہادگ بہ بئینت ءُ چہ اوداں ’’مگس‘‘ ء بہ رونت مشھد ءِ لشکر ‘‘ ۲۲تاریخ ء ، ءُ سیستان لشکر ۲۳ تاریخ ، دیم پہ سراوان ء روانہ بوتنت۔ دوئیں لشکراں ۲۴تاریخ ء مروان ء اُردکت، یک بھرے چہ سواریں فوجیان مگس ءِ راہ ءِ ھال چونی ء شتنت۔ 
	۲۵ تاریخ ء دوئیں لشکر ’’مگس‘‘ کلات ءِ نیمگ ء کہ تاں سراوان ء ھپت فرسنگ دور انت، رہادگ بوتنت ساعت ۱۸ ء کلات ء پترتنت ، اے کلات ءِ واکداراں وش آتک ءِ راہ ءُ رسم ادا کتنت، ءُ کلات لشکر ءِ حوالہ ء کت چہ اداں معلوم بوت داور پناہ کلات ءِ پروش ورگ ءِ آوازہ ء وتی اثر کتگ، یا گیانی لھڑ ءُ باھند پرشتگ ءُ دگہ دیم پہ دیمے ءِ واک ءُ جوازہ ءِ نیست اِنت۔ 
	ایوک ء سحرایی ٹوپ خانہ ءِ ٹولی اے روچ ء پہ منزل ءِ سربئیگ ء کامیاب نہ بوت، اے ٹولی ء وتی راہ گار داتگ ءُ پہ بیراھاں سرجناں ء پہ کوہ ءُ گریشگاں گوں مزنیں ھمت ءُ کوشستے ء اے دگہ روچ ء مگس ء سر بوتگ وتی زندگی ءِ یک یادگاریں سفرے ایشاں ایر کتگت ۔ 
	۲۶ تاریخ ء پہ بالی گراباں پٹّے اڈّ کنگ بوت، یک کاگدے پہ سرتیپ علی خان کرمان ءِ لشکر ءِ سروک ء نبیسگ بوت، لشکرشرقءِ جاور ھال ءِ بابت ء ،ءُ اے سِکیں ء کہ آدزماہ یک تاریخ ء بنپور ء اُرش برگی اِنت، اے کاگد گوں بالی گراب ء دیم دئیگ بوت ۲۶ تاریخ ء بالی گراب شتگت کہ اے لشکر ءِ جاہ مکان ء در بگیجیت بلے کامیاب نہ بوتگت، بلے اے رندے لشکرے در گپتگت ۲۷ تاریخ ء ھالی دات کہ لشکر دہ فرسنگ چہ بنپور ء دور ، راہ ء رواننت ءُ کاگد اوں چہ بُرز ء پہ لشکر ء دور دئیگ بوتگ اے پیم ء رابطہ کنگ مزنیں کامیابی ات، یکے اے کہ معلوم بوت لشکر ء نُکسانی نہ رستگ ءُ دیمروئی کنگ ء انت، دگہ اے کہ، معلوم بوت کہ کرار ءِ وھد ء بُنپور ءُ پھرہ دورہ کنگ بئینت۔ 
	بلوچستان ءِ لشکر کشی ء بالی گرابانی مزنیں ءُ اھمیں کرداری بوتگ، وتی مردمانے باتنی مارشت گیش بیان ءُ دژمن ءِ باتنی مارشت سُست بیاں بوتگ ، چوکہ بالی گرابانی پدّرے ماں آسمان ء پہ یاگیاں تُرس ءُ بیم ءِ سوب بوتگ۔ 
	ابید چہ اشے وھدے کہ ھچ پیم ء رابطہ کنوکین وسیلے نہ بوتگ، بالی گراباں دوئیں لشکرانی میان ء کہ چہ پسکوہ ءُ چہ گشتء دیمروئی ء بوتگ انت ءُ ھنچوش اشانے رابطہ گون خواش ء شری ءِ سرء برکرار کتگ، ءُ کرمان ءِ لشکر اوں گوں سر لشکر ء رابطہ داتگ ھنچوش دوریں راہانی شوھاز کاری ءُ ٹپاس بالی گرابانی ذمہ ء بوتگ ، چوکہ چُنت رند ء پھرہ ءُ بنپور ء رو آ ءِ کتگ ءُ ھر جاگھے کہ لشکر ء دیمروئی کنگے بوتگ چہ پیسر ء بالی گرابان چار ءُ بیچار کتگ۔ 
	یاگیانی بازیں تعداد ءِ مُچی ماں گُشت، ھاشک ، شتون ءِ کلاتانی ھال بالی گرابان داتگ ءُ اے ھال کہ اشان کلات مھرکتگنت ءُ کلاتانی چاگرد ء آپ اش بستگ۔ جنگ ءِ وھد ء بالی گراب جہل آتکگنت ءُ یاگیانی سر ء بمب شانی کتگ، اے بابت ء نایب ما کوئی ءِ کاروائی ستاکرزنت ، اے مرد اصل ء ایرانی اِنت پہ دلیری ءُ کامیابی وتی کارے کتگ، ءُ گوں مزنیں دلیرے ء پہ لشکر ءِ کامیابی ھاترء جان فدایی کتگ را ہانی دوری ءِ سبب ء کاگدانی برگ ءُ آرگ ءُ ٹپیانی برگ خواش ءِ درمانجاہ ء بالی گراباں کتگ ، چُش کہ نایب حسن خان مافی ءِ دست ء تیر لگتگ ات چہ سوراں تاں خواش ء بالی ء بُرت ، رند چہ پہر ہ ءِ گِرگ ء پہرہ تاں دز داپ ء کاگدانی برگ ءُ آرگ تاں بازیں وھدے ء بالی گرابانی ذمہ ء بوتگ۔ 
	۲۷ تاریخ ء سیستان لشکر دیم پہ پہرہ ء رہادگ بوت، سحرایی ٹوپ خانہ ءِ سروک گون وتی ٹولی ء ءُ یک جماز یں بہادران ، مگس ءُ کِرّ ءُ گوراں ءِ چار ءُ بیچار ءُ گچیں بوتنت ءُ حکم بوت گوں پسکوہ ء وتی رابطہ ء برکرار بکننت۔ 
	مشھد ءِ لشکر ۲۸ تاریخ دیم پہ پھرہ ء روانہ بوت شپ ء کلگ ’’ سرپھرہ ‘‘ ء کہ مگس ءِ چہار فرسنگ ءِ دوری ء ات اُردی کت ، سفر ءِ اے بھر دراجلگئے ھندے ء ات، چیزے آبادی چوکہ امیر آباد ۔ قارچی۔ کھن ملابرھان کہ مگس ءِ کِر ءُ گور شمار بئینت راہ ءِ نزیک ء ِگندگ بوتنت۔ 
	ساعت ۱۵ ھمے روچ ء قاضی عبدالرحمن خان گوں میرزا ھاشم کہ دوست محمد خان ءِ منشی ات منی گور ء آتکنت ، دوست محمد خان پہ تسلیم بئیگ ءُ سلاھانی دور دئیگ ء مُسام(موکلّ) لوٹتگ ات۔ 
	مُسام(موکلّ) دئیگ جایز نہ ات، بلے پہ دوست محمد خان ء جوابی کاگدے نبیسگ بوت، آئی ءِ جان ءُ مال ءُ لوگ مردم در امان انت پہ اے شرط ء کہ آئی ابید چہ مھتلی ء ایران لشکر ء پیش بہ بیت ءُ تسلیم بہ بیت۔ 
۲۹ تاریخ ء مشھد ءِ لشکر چہ سرپہرہ ء رہادگ بوت چہ نیمروچی ساسارگ ء پدمان ’’ مانیچ ‘‘ ء دیم پہ ’’اسپیدان ‘‘ روانہ بوت۔ 
سر پہرہ ءِ راہ تاں اسپیدان ء ۶ فرسنگ دورے ء انت بلے کوھستانی راھے اِنت، پورائیں راہ کور ءِ توک ء انت ءُ آپ پراواننت اسپیدان ءِ کلکگ ، اسپیدان کوہ ءِ دامن ء انت وشین آپ ءِ چمگّے ھست انت۔ 
	راہ ءِ اے بھر فوجی نکتہ نگاہ ء مشکلیں راھیں ۔ چیاکہ دوئین نیمگ ء مزنیں کوہاں گپتگ ، اگاں یاگیاں دیم پہ دیمے ءِ واک بہ بوتیں گوں کمیں تعدادے ء اے راہ بست کتگت۔ ۳۰ تاریخ ءِ سہب ء لشکر چہ اسپیدان ء دیم پہ ’’ ابتر‘‘ رہادگ بوت ،راہ ءِ اے بھر چہ ھُشکیں کُورے ء گوزیت کہ چہ مزنیں ءُ پیریں گزّ ء پرّاِنت ءُ آپ باز کم انت۔ 
	’’ ابتر ‘‘ ءِ دو فرسنگ ءِ دوری ء چہ سیستان تیپ ءِ سروک ءِ نیمگ نوکیں جاور ھالے رس اِت، کہ دوست محمد خان ء پہرہ یلہ داتگ گوں سئے سد نفر چہ خاصیں گلاماں چہ اوداں شتگ ، اے سبب ء سیستان ءِ تیپ کہ ۳۰ تاریخ ءِ شپ ء ’’ ابتر ‘‘ ء سر بوتگت دو ساعت ساسارگ ء رنددیم پہ پھر ء رہادگ بوت ساعت ۹ ء پہرہ ءِ کلات ءِ توک ء سر بوت ءُ جامنندے کت۔ 
	کرمان ءِ لشکر اوں آبانماہ ءِ ۲۹ تاریخ ء ابید چہ ھچ پیمیں ھِلّ گشے ء بنپور ء سر بوتگت، چیاکہ بنپور کلات ءِ سلاہ بندیں مردمانی ھم لھڑ ءُ باھند سُت بوتگت ءُ آیان کلات یلّہ داتگت۔ گڑامشھد ءِ لشکر ء ھکم دئیگ بوت ابتر ء بہ جلّیت اود ءِ نگھپانی ء بکنت ، ابتر ء مزنیں مچکدگے ءُ بازیں باگے ھست ات، اود ءِ کُِھدا سردار محمد نظر خان ات کہ لشکر ءِ رسگ ءِ درگت ء تسلیم بوت ءُ تابع دارے ءِ اعلانے کت۔ 
	من گاڈ بھادران ءِ ھمراھے ء پنچ شنبہ روچ آذر ماہ ءِ یک تاریخ ساعت ۱۰ ء پہرہ ءِ کلات ء سر بوتں۔ 
پہرہ ءُ ابتر سہ فرسنگ ءُ بُنپور پنچ فرسنگ دوری ء انت، اشانی رابطہ ھلیو گراف ءِ (بی سیم گوانکو) ذریعہ ء انجام بوت۔ 
	اے لشکر کشی ء رابطہ گرگ ءِ دلجم تریں وسیلہ ھلیو گراف بوتگ وھدے کہ موسم وش بوتگ چہ برزگ ءُ جُمپانے سرء رابطہ برکرار بوتگ ، ایران ءِ زید ءُ اے جاور ھالانی درگت ء اے پیمیں وسیلہ کار بندگ پہ سرجمین لشکران زلورت اِنت۔
	پہرہ ءِ داخل بئیگ ء پد، کہ گڑا (ایرانشھر ) ءِ نام ایر کنگ بوت ، بازیں چہ بلوچ راجی سروکاں کہ تاں اے روچی دوست محمد خان ءِ زیر دست ءُ تابع دار بوتگنت، منی کِرّ ء آتکنت ءُ وتی تابع داری ءِ اعلان ءِ کت۔ اے مردمانی نام چو اے وڑا انت!
چراگ خان 	بزمانی 		سردار میر ھوتی خان 	لاشاری 
سردار حسین خان 	گھِ 		رستم خان 		چانپی
علی خان 		دمنی 		جان محمد خان 		کِسر کندی 
سردار محمد خان 	فنوچی 		سردار نقدی خان 		بِنتی 
					میر شاہ وردی خا ن
 	 من اوں آپا ک ذاتیں مُلوک ءِ رحم ءُ کرمانی دلجمی اے مردمان دات، ءُ اشے کہ اے ایالت ءِ دیمروئی ءُ آبادانی مئے دولت ءِ مکسد ءُ مراد نت، اے اُمیت ءُ شُبینگ آیاں دئیگ بوت۔ آسرات اے کہ آ سرجمیں چہ اے گپّ ءُ ھبراں وش ءُ شاداں بوتنت ءُ وتی فوجی برات اِش گوں پھک دلے ء وش آتک کتنت۔ 
کرمان تیپ ءِ سروک سر تیپ علی خان گوں یک ٹولی ء ۳۰ تاریخ ء پہرہ ء سر بوت۔ 
دوست محمد خان باز پہ تُرس ات سرباز ءِ کوہاں شتگت ، مُدام اظہار کنگ ء ات اگان من ء دو ماہ ءِ مُسام دئیگ بہ بیت من وت تہران ء رواں ، چہ آپاک ذاتیں مُلوک ءِ درگاہ ء چہ پیسرگیں تکسیراں معافی لوٹاں۔ کُلوھے دیم داتگت کہ لشکر ءِ تابع داری ءُ تسلیم بئیگ ءِ ھاترء من وت ایرانشہرء کایاں گڑا مں چیزے فوجی کارگذار آئی ءِ ھمراھے ءِ مکسد ء دیم دات دہ روچ چہ آھبر ء گوست ،دگہ ھال ءُ ھبرے نہ بوت۔ ءُ چہ کِرّ ءُ گوراں دائم ء ھمے ھال ات کہ دوست محمد خان ء وتی پروش وارتگیں لشکر پداں سرجم کتگ ءُ وتی ملک ءِ رکینگ ء ساڑی انت وھدے کہ رودر آتک ءِ لشکر ایرانشہر ء سر بوت اشاں توشگ کٹینتگ ات، ایوک ء چیزے گندم ءُ باکلینگ ءُ برنج اداں دست کپت کہ کساس بیت روچ ء لشکرءِ وراک بوتنت، زلوری ات لشکر ءِ توشگ ءِ بند ءُ بست تیزے ء کنگ بہ بیت ، گڑا ھکم بوت لشکرشرق ءِ ، ءُ کرمان لشکر ءِ باربریں اُشترانی نیم بہ توشگ ءِ یارگ ء خواش ء دیم دئیگ بہ بئینت۔ ءُ نیم دگہ لشکر ءِ کِرّ ء پشت بکپ انت۔ 
	روآتک لشکر ءِ اُشتر چہ نزیکتریں راہ ء ’’کارواندر‘‘ ء چے دیم بہ خواش ء رہادگ بوتنت بلے کوھستانی راہ ءِ ھرابیءُ کاہ ءُ کدیم کمی سوب بوتنت اُشتر بہ زوتی ء چہ بین ء بہ رونت ، اُشترانی گیشتریں بھر چہ کار ء شُتنت لھتیں اُشتراں کمیں بار چِست کُت بلے بازیں روچ ء رند ایرانشہر ء سر بوتنت۔ 
	اے پیم ء سر لشکر ءِ ھساب ءُ کتاب پہ توشگ ءِ سرجم کنگ ء ، ءُ کاروائی ءِ دیم ء برگ ء گوں مشکلاں دیم پہ دیم ءُ اوشت ءِ آماچ بوت ۔ پہ ناچارے ھکم دئیگ بوت، پہ زوتی چہ دزراپ ء اُشتر درگیجگ بہ بیت ءُ گوں توشگ ءِ بار ء چہ اوداں دیم دئیگ بہ بئنت۔ بلے بُرز ءِ ھکم ءِ انتظار کنگ ءُ کاروائی ءِ اوشت دئیگ مناسبیں کارے نہ ات، چیاکہ وھد باز تنگ ات، تاں دویاسہ ماہ ء گیشتر کاروائی ءِ انجام ممکن نہ ات، ءُ اے مُدتانی توک ء اے امکان اوں ھست ات چہ لہتے کِرّ ءُ کشاں پداں شورش سر چست بکنت ءُ دگہ نوکیں ھِلّ ءُ گش ءُ جنجالے پیم بہ بیت۔ 
	گڑا سیستان لشکر ء ھکم بوت وتی لشکر ءِ دم برتگیں ءُ ژندیں بھر ء یلہ بدنت، گوں زندگیں بھر ء چہ ’’آپ سواران‘‘ ءِ راہ ء دیم پہ سرباز ء دیمروئی بکنت۔ 
دو شلیندر ٹوپ ءُ دومشین گن چہ کرمان ءِ لشکر ء گوں اے ٹولی ء ھوار کنگ بوت سیستان لشکر ءِ سروک ء چہ آب سواران ء ھال دات گوں دوست محمد خان ءِ لشکر ء دُچار کپتگ انت ، دوئیں نیمگ ء جنگی ھالت ءِ تیاری بوتگ، بلے دوست محمد خان گوشگ ء اِنت پہ تسلیم بئیگ ءِ نیت ء ایرانشہر ء پیداگ بوتگ ، گڑا نوکیں ھکم ءِ ودار ء جنگ ءِ شروعات دارگ بوتگ۔ ءُ سیستان لشکر ءِ سروک وتی ھیالاں اے پیم درشان کنگ ء انت، لشکر ءِ جاور ھال باز ھراب انت ءُ تاں سر باز ء سرجمین راہ چہ ناراھیں کوہ ءُ گریشگاں گوزیت ، گوں اے ھال ءِ، رسگ ء ،اے ھاترء کہ من وت چہ نزیک ء جاور ھالاں بگنداں، بھادراں اول ءِ ھمراھے ء رہادگ بوتں ۔ 
	 ءُ دوئیں لشکرانی جاور ھال ءِ گندگ ء مں سرپد بوتاں دیم پہ سرباز ءِ دمگ ء راہ چہ مزنیں گٹ ءُ گراں گوزیت ءُ آ جاہ ءُ مکان کہ بلوچانی سنگر انت ، مئے لشکرآیانی تگریچ ء انت ءُ برز ءُ بلندیں جاگہ آیانی دست ء انت و مئے لشکر ء آیانی چیردست ء سنگرگپتگ، بلے سیستان لشکر ءِ دلیریں فوجی اے ھالتانی پرواہ ء نہ کننت وت ء بہ تیررس ء رساننت ھکم ءِ وداریگ انت کہ جنگ ء بنگیج بہ کننت۔ 
	دست کپتگیں ھالانی پد ء بلوچانی تعداد ۵۰۰ نفر ات ، گیشتریں نفرانی ودار ء انت مئے لشکر ءِ مردم ھپت صد نفر اتنت ، بی توشگی ءِ سبب ء گیشتر مردم دیم دئیگ نہ بوت ، اشی ء باوجود کہ سیستان لشکر ءِ کامیابے ء شک نیست ات، بلے جنگ ءِ ھکم ءِ جاری کنگ من مزنیں ردی ے زانت چیاکہ یاگیانی پروش دئیگ اے جاء ءُ مکان ء گرانیں کارے ات ، لازم مئے لشکر مزنیں جانی ءُ مالی نکسانانی آماچ بوت۔ 
چیاکہ یاگیانی سنگر مُھر مُھکم اتنت ءُ مئے سنگر آیانی چیر دست ء اتنت ، بی شک دلیریں فوجیانی آٹولی کہ جنگ ءِ پش قدم اتنت ءُ پہ دیمروئی ء وتی سینگ ء سپر کنگ ءِ واست ء تیارانت ، آ جنگ ءِ اول شروعات ء ، گوں ھاک ءُ ھوناں ھوار بیئنت۔ 
	ابید چہ ایشی بازیں تیر ءُ تفنگ ءِ کاربند کنگ درکاراِنت ، بلکیں یاگی ناچار بہ بئیت ءُ وتی سنگراں یلہ بہ دئینت ءُ پشت ء بہ کنزنت، گوں اے کمیں تعداد ء ءُ کوھستانی مُشکلیں جاوراں ، اے ارزانیں کارے نہ ات۔ 
	دگہ نیمگے دوست محمد خان ء گوشتگت کہ پہ تسلیم بئیگ ء پیداگ بوتگ ھرچنت اے لشکر ءِ چن ءُ لانچ اے ھبر ءِ راستے ءِ گواھی(گواچنی) ء نہ دئینت ، بلے پداں اوں اے ھاترء کہ لشکر ءِ پاک ءُ مقدسیں نیت گمراہانی تنبے کنگ انت ، نہ اشے کہ بلوچستان ءِ بد بھتیں مردمانی کشگ ءُ ملک ءِ ویران کنگ ، گڑا گوں اے جاور ھال ء جنگ ءِ ھکم جاری کنگ عقلمندی ءِ نہ ات۔گڑا پہ دوست محمد خان کلوہ دیم دئیگ بوت کہ آ لشکر ءِ دیم ء ایرانشہر ء حاضر بہ بیت۔ 
	 دوست محمد خان اے رندے پہ ترس ءُ بیم ات جوابی داتگ ات ’’تسلیم بئیگ ءِ نیت ء پیداگ اتں، من گمان نہ کتگت کہ لشکر ء وتی راہ سر ء بگنداں، بلکیں آ منی دزگِر کنگ ءِ مکسد ء آتکگنت ، گڑا نا چاراں سرباز ء پچ بہ تراں گوں وتی پت ء شور ءُ سلاہ ء رند ، واپس کایاں۔ 
	گڑا من پہ دوست محمد خان دوبارہء کلوہ دیم دات وھدے کہ آئی پہ تسلیم بئیگ مکسد ء آیگ ء بوتگ ،ماھم دژمنی گوں آئی ء یلہ داتگ ، ایرانشہر ء آئی ءِ آ یگ ءِ ودار ء کناں ۔ 
	دوست محمد خان ء اوں شکر ءُ منت ءِ اظہار کتگ ، ءُ آھرے شپ ء چہ اُردو ءِ نیمگ ء پہ آئی ء ورگ دیم دئیگ بوتگءُ شام ء آ اُردو ءِ مھمان بوتگ۔ 
	سیستان لشکر ءِ سروک ء ھکم بوت کہ وتی لشکر ء مُچ بکنت ءُ دیم پہ ایرانشہر ء واپس بہ بیت اے ھکم ءِ پد ء ھمادرگت ء لشکر ءِ چن ءُ لانچ پہ واترگ ء بنگیج بوت۔ مئے لشکر ءِ اُگدہ داراں ءُ کارگزارانی کوشست ایشی ات تاں وھدے کہ دوست محمد خان ءِ تسلیم بئیگ ءِ ودار ء کنئگا انت گون اے دگہ سردار ءُ راجی سروکاں گند ءُ نند بکننت ءُ دوست محمد خانءِ زیر دست ءُ تابع داراں ھم گون وت نزیک ببارنت ءُ دوستی ءِ رابطہ ء گیش کنان بکننت ، گڑا اے پیم ء ، بازیں نفرے پیسر چہ وتی سردار ءِ آیگ ء ، اُردو ء آتکنت ءُ تسلیم بوتنت۔ 
	کاروائی ءِ سیمی بھر کہ بلوچانی دلجم کنگ ات چہ لشکر ءِ مھربانی ءُ نیک نیت یے ء آ اوں گوں تیزی ءُ کامیابی ء دیم ء شت۔ 
	اے لشکری چن ءُ لانچ ءِ سومی بھر اِشت کہ مُلکءِ مردماں اے اوست ءُ دلجمی دئیگ بہ بیت کہ ما پہ نیک نیتی اِداں آتکگیں ءُ اے کار ءِ آسر ات شمارا دزگیر بئنت۔ مئے اے کار ھم پہ وشی ءُ کامیابی دیم ء شُت ۔



دوست محمد خان ءِ تسلیم بئیگ
	بھمن ماہ ءِ یک تاریخ ء پہ لہتے سر ءُ سوجی دز بندیاں بلوچستان ءِ وضع ھال ءِ بابت ء ، دیم پہ دیم ءُ ھم کنارے گوں ملوک ءِ پادانی ھاک ء دیم پہ تہران ء رہادگ بوتں۔ 
ءُ سرھنگ خان نخجوان اوں حکم دات کہ پہ دوست محمد خان ءِ دلجمے دئیگ ءُ آئی ءِ یارگ ء چہ ھر پیمیں کوشست یے ء بھربزوریت۔ 
	رند چہ منی روانہ بئیگ ء سرھنگ ءِ چند گوں سلطان اسکندر خان ءُ چنت نفر سوار ، دوست محمد خان ء گور ء شتنت ، آئی ءِ دلجمے دات ءُ چہ شاہ ء معافی ءِ لوٹگ ءِ مکسد ء دیم پہ دزاپ ء روانہ اِش کُت۔ 
	پاک ذاتیں ملوک ءِ بخشش ءُ رعیت ءِ ردیانی نادیدگرگ بے حد ءُ ھساب انت۔ آئی ءِ پیسرگیں کارءُ کردی نادید کتنت ءُ ھکمے دات تہران ء آئی ءِ دربار ء حاضری بدنت۔ بھمن ماہ ءِ آھر سر ء دوست محمد خان گوں سیستان لشکر ءِ سروک ءِ ھمراھے ء دیم پہ ایران ءِ بنجاہ ء روانہ بوتنت ، تہران ء سر بئیگ ء پد ، شاہ ءِ دربار ء حاضر بوتنت۔ 
	بلوچستان ءِ امن ءُ امان ءِ برجا دارگ ء ، سروان ءِ دمگ ء ، ءُ ایرانشہر ءِ کلات ء ، ءُ بُنپور ءُ زابلی ء ، پہ نگھپانی ء فوجی بُنجاہ قائم بوتنت، تاں لشکری ءُ کشوری (مُلکی) کارانی دیمروئی ء کمک ءُ مدد بہ بئینت۔ 
	اے پیم ء بلوچستان ءِ ایالت سرجمی ء دولت ءِ اثر مندی ءُ ھاکمی ءِ تابع دار بوت، ءُ گیشتریں زحمتے پہ دولت ء بوت ۔ چیاکہ اے ایالت ءِ امن ءُ امان ءِ برجادارگ ء مزنیں فوجے چہ مُلکی مردماں درکار ات کہ اِد ءِ گرمیں موسم ء اے دمگ ءِ مُشکلیں زندگی ء ھیل دار بہ بئینت ءُ وتی فرض ء انجام دات بکن انت۔ البت اے تعداد مردم ءِ دارگ پہ دولت ء مزنیں ھرج ءُ درج یے سبب بیت۔ دگہ نیمگے اے ایالت دیمروئی ءُ آبادانی اوں دولت ءِ ذمہ ء انت کہ گیشتریں بھرے پراوانیں دشت ءُ گیاباننت کہ تہا آپ ءُ بی کاہ ءُ دارنت ءُ اِد ءِ نندوک چوکہ مکران ءُ بنپور ءُ سرباز ءُ سرحد ءِ مردم انت چہ اے وھدے بر بریت ءِ دورہ ءِ تہا انت، واے کرنانی ترقی ءُ تمدن ء یک گامے اوں دیم ء نہ شتگ انت۔ 
	ایشی ء باوجود کہ پہ دولت ء نوکیں زحمت ءُ دلوارگی پیداگ بوت ، بلے سر بلندیں پھلوی ءِ دور ء ِتہا کہ سرجمین ملک ءُ مردم بنجاہ ءِ تابع دار انت ، ءُ سرجمیں یاگی ءُ سرمچار تسلیم بوتگ انت ءُ بلند شانیں شاھنشا ہءِ فرمان بردار انت ، گڑا چون بیت کنت کہ مملکت ایران ءِ مزنیں بہرے ، بِل ّیے مردمے بے تمدن ءُ دشت ءُ گیابانی بی کِشت و کِشار انت، چہ دولت ءِ اثر مندی ء دور بہ بئیت ءُ ایران ءِ اے دگہ جاگہاں رابطہ اش مہ بیت ءُ چہ نوکیں ءُ ترقی یافتہ ایں سماج ءِ باسکی ء زبہر بہ بئینت۔ 
	ھنچوش انت کہ بُرز ءِ منزل ءُ مکسدانی سر بئیگ ، گوستتگیں ءُ رندیگیں نُکسان ءُ جان فدا یانی ، تاوان ء پورھے ء پُرکننت۔ 

راجدپتر گردش نکنت
مادنی ہمسنگی ءُ راجدپتری ہمرنگی

انٹولوجی ءِ رِد ء گواچن ہما اِنت کہ وتی ذات ءِ تہا وجود داریت ءُ ایشی ء نمیرانی حاصل اِنت۔ اے نہ کس ء جوڑ کُتگ ءُ نے اے تباہ بیت۔ بزاں تباہ ہما چیز بیت کہ کنسٹرکٹ بوتگ، پرچہ کہ کنسٹرکشن دائما ڈسٹکرشن ء پیشگُمان کنت۔ وجود ءِ اے جنگ ء فلسفہ دو بہر ءِ تہا کُتگ ۔ یکے مادنشاس انت کہ ایشانی نِز ء مادن ایٹم ءِ شکل ء کس ء جوڑ نہ کُتگ بلکیں اے بُن ردوم ءِ منّت ء جوڑ بوتگ۔ اے درگت ء مادن ہما وجود اِنت کہ وتی ذات ءِ تہا ایٹم ءِ رنگ ء وجود داریت ءُ اے تباہ بوت نکنت بلکیں وتی شکل ء بدل کُت کنت۔ اے نیام ء دومی بہر فکر شناسی ءِ فلسفہ اِنت کہ ایشانی رِد ء فکر یا ارواہ اصل وجود اِنت کہ کس ء ودی نہ کُتگ ءُ آ چہ بُن اصل ء است۔ فکر شناسانی تہا چہ دین شناساں اے بے مادنی وجود ہُدا گُشت ءُ بے دین شناساں اے فکر گُشت۔ بلے بے مادنی ءِ سطح ء اے دوہینانی بنیاد یکین اِنت، پمشکا ما ایشاں یکیں پیراڈائم ءِ تہا مان کنیں۔ چہ اے وجود ءِ ثابت کنگ ء فلسفہ ءِ تہا جنگے بنا بوت، پرچہ کہ ہر دوہینانی پیراڈائم یک دومی ءِ دست ء بیہار بوہان انت۔
مادن شناس وہدے اصلی وجود ءِ ثابت کنگ ءِ جہد ء کن انت گڑا اے جدلیات ءِ پلہ مرزی ء کن انت ۔ اے جدلیاتی پلہ مرزی ء ما جدلیاتی مادن شناسی (dialectical materialism) گُشیں۔ ایشی ءِ رِد ء چیز ءُ موجودیں چیزءِ حرکت دائما ایشانی میان وت ما وتی رہوت (باہمی ربط) ءُ دائما بدلی ءِ بوہگ ءِ شون ء دنت۔ بزاں ایشانی میان دائما بدلی ہم روا اِنت کہ بوہگ ء اِنت ءُ ایشانی اے بدلی بنیاد ء حرکت ء چہ رہوتے ہم برجا اِنت۔ اے نیام ء جدلیات ءِ سے رہبند انت۔ اولی: ابرمی بدلیانی میان ء نہ تہنا کمی یے است بلکیں بدلی ءِ یک انچیں ساعتے ہم کیت کہ اے سراسر نوکیں صفتانی تہا پدر بنت، چہ اے وڑی ء اے وتی ساری ءِ چیز ءِ صفت ءِ گواچنیں وڑے ء است بنت۔ دومی : بدلی ءِ قانون ءِ مطلب اِنت ہر چیز ءِ تہا ،کہ انٹولوجیکلی است داریت ، چہ وتا مخالفیں المان دار انتءُ ایشانی تہا الکاپیں وڑے ء زور است بلے دُراہ بدلی ءِ واحد پیراڈائم ءِ تہا انت۔ سہمی: بُن ردوم ءِ ہر ہمک حال ءُ زمانگ بذات وت یک ساعتے کہ ایشی ءِ تہا ساریءِ ضد ءُ تضاد ہلاس بنت ءُ وتی تضاد ء دگہ ساعتے ءِ تہا ودی کن انت۔(عبدالقادر، 1994، تاک 113)۔ اے ہمے کہ نفی بوتگ انت ساری ءِ نہ انت بلکیں نوکین انت۔ بقول گلینا کریلینکو ءُ لیڈیا کورشونووا ءِ ، دیمروی یا بُن ردوم ءِ مطلب اِنت کوہنیں چیز ءِ مرگ ءُ نیست نابود بوہگ نوکیں چیز ءِ رُدگ ءُ ودی بوہگ اِنت۔( کریلینکو، کورشونووا، 1989، تاک 147)۔
جدلیات ءِ رِد ء انٹولوجیکل وجود بُن ردوم ءِ شکل ء ایٹم ءِ است بوہگ اِنت ءُ اے وتی سفر ءِ رِد ء چیزانی شکلاں بدل کنان اِنت ۔ چیزاں مادن ءِ ایمٹی شکل ء نمیرانی رسان اِنت۔ جدلیات ءِ سفر ء بچارئے گڑا زانگ بیت کہ راجدپتر گردش نکنت بلکیں جدلیات ءِ عمل ء گوں دیمروی کنان اِنت۔
راجدپتر ءِ لہتے واقعہ سالاں ساری بوتگ انتءُ اے استیں دؤر ءِ درکارے ء گوں انگت ہم وڑے نہ وڑے ء دپ ورگ ء انت۔بلے ایشیءِ مطلب اے نہ اِنت کہ راجدپتر گردش کنگ ء اِنت۔ بلکیں استیں دؤر ءِ مادنی درکارانی سرا گزشت ءِ دؤر ءِ مادنی درکار پمشکا سما بوہگ ء انت کہ استیں دؤر ءِ مادن نوکی ہما جدلیاتی سطح ء سر بوتگ انت کہ اے سطح ء چہ ساری ء ہم یکے گوستگ ۔ اِدا مادنی ہمسنگیانی بنیاد ء واقعہانی میان ء ہم رنگی زاہر بیت۔ اے وڑ پمشکا بیت کہ بُن ردوم یک انٹولوجیکل گواچن اِنت۔ 
راجدپتر، ادارہ ءُ ایجاب
History, Institution and Synthesisation

زبانی راجدپتر ءِ منّگ ءُ قبول کنگ ءِ یک دروشمے ءِ بابت ء ما گپ جتگ۔البتہ اے نبشتانک ءِ تہا آئی ءِ دومی دروشم ءِ بابت ء گپ بیت ءُ جہد کنگ بیت کہ بلوچ راجمان ءِ تہا ایجابیت ٹپاسگ بہ بیت ۔ پدا ایشی ءِ راجدپتر سفر پرے اِیں راجدپتری سبجکٹ ء گوں ریس ءُ پریس کنگ بنت۔ البتہ نبشتانک ءِ تہا بلوچ راجمان ءِ بابت ء ہمنچو گپ بیت اے دُراہ افروزیں اہد (enlightenment)ء چہ ساری ئیگ انت۔
افروزیں اہد ء چہ علم ءِ ترکیب کنگ ءِ بنزہ ءُ سرچمگ بدل بوت انت۔ ربیتی راجمان ءِ تہا علم ءِ بنزہ مابعدالطبعیات ء گوں پیوست بوتگ انت، البتہ افروزیں اہد ء پد علم ءِ ترکیب ءِ بنزہ معرفت شناسی (epistemology) ء چہ زُورگ بوت انت۔ بلکیں علم ءِ شرتر کنگ ءِ نیّت ء زند ءِ ہر ہمک شعبہ درجہ بند (کمپارٹمنٹلائزیشن) کنگ بوت، چہ ایشی ء انسان ءِ زانت ہم درجہ بند بوہان بوت۔ اے بنپد ء ہر ہمک چیز پارہ ءُ جز ءِ شکل ء ٹپاسگ بوت، چہ اے وڑی ء رِدی (generality) ءِ عمل نزور بوہان بوت۔چہ ایشی ء اے جیڑہ دیما اتک کہ زانت ءِ درجہ بندی چے پیم ایجابی دروشم ء برجا کنگ بہ بیت ءُ ایشی ءِ تہا رِدی ودی کنگ بہ بیت کہ اے محکم بہ بیت۔
افروزیں اہد ء انسان ء اے سکین ءُ توکل دات کہ ہر چیز ءِ ریس ءُ پریس کنگ بہ بیت، پہ اے(ہر چیز ءِ) ریس ءُ پریس ء آہاں ایجابی (synthesization) درکار ات۔ پہ اے عمل ءِ توجیل ء ادارہ اڑ کنگ بوت انت۔ بلے پہ ایشی ء ہم المی ات کہ ادارہ کمپرہنسو (comprehensive) بہ بیت ءُ راجدپتری عمل ء ردوم بُزُوریت۔ وہدے اے راجدپتری عمل ء چہ ردوم بُہ زُوریت بزاں اے وتی شکل ءِ تہا ابرمی پہمگ بیت۔ ابرمی بوہگ ءِ بنیاد ء ایشی ءِ قبول کنگ ربیتی نہ بیت بلکیں عقلی بیت۔ بزاں ایجابی بوہگ عقلی اِنت۔ نبشتاہیں راجدپتر ءِ پلہ مرزی افروزیں اہد ءِ منت وار ی ء برجا اِنت۔ ادارہ ء پہ راجمان ء استدلالیں عمل (discursive practice) گارنٹی کُتگ۔ استدلالیں عمل ءِ رِد ء یک کارے ءِ بے حساب امکان است بنت ۔ 
چونائی ء افروزیں اہد ء انسانی عمل ءِ تہا دو رنگ ءِ میل ودی کُتگ۔اولی : عقل شناسی (rationalization) اِنت ، ایشی ءِ رِد ء عقل ءِ گورا داں حدے ء اِنچو سکت است کہ عمومداریں گواچن(objective reality) ء حاصل بکنت۔ اے عمل ء عقلی ازباب (instrumental reasoning) گُش انت۔ اے عقلی ازباب انسان ءِ مول مراد ءُ منزل ءِ حاصل کنگ ءِ قدر داریں توجیل گُشگ بیت۔دومی میل: شورداری (subjectinization) اِنت کہ زند ء معنا بخشیت۔
اے گپانی پد ء اگاں بلوچ راجمان ٹپاسگ بہ بیت گڑا گپ داں حدے ء ایجابیت ءِ بنیاد ء بے معنا نہ بیت۔ بلوچ راجمان ءِ تہا دو سبجکٹ است، یکے ربیت اِنت ءُ دومی سرداری۔ اے دوہیں اگاں ما جتا بکنیں ءُ ایشانی پہمگ ءِ جہد بکنیں بزاں گپ بے معنا اِنت ءُ اگاں ایشاں ہوار بکنیں ءُ ایشانی پہمگ ءِ جہد ء بکنیں گڑا اے مانگیش انت۔ ؛ بزاں ، سبکجٹ گوں سبجکٹ ءِ وسیلہ ء پہمگ نہ بیت۔ اگاں پدا ہم چُشیں جہدے بہ بیت گڑا راجمان ءِ پہمگ ءِ دروشم ءِ جند بدل بیت۔پمشکا یک انچیں سبجکٹے درکار اِنت کہ پد راجدپتری (meta history) بہ بیت۔ پہ مارا اے پد راجدپتری واقعہ انچیں چیزے بہ بیت کہ نے ربیت ءِ راجدپتری سفر ءِ تہا است بہ بیت ءُ نے سرداری ءِ۔ مارا پمشکا اے درکار اِنت کہ ہر دوہیں یک ءُ دومی کُجام نہ کُجام وڑے ء متاثر کنان انت۔ چہ ایشی ء ایشانی تہا یک نوکیں فکرے ودی بیت ، اے نوکیں فکر ءِ بنیاد ہر دوہیں سبجکٹانی تہا یکیں وڑے ء دست کپ انت۔ اے وڑی ء اے راجمان نہ زگریں وڑے ء ربیتی اِنت ءُ نے بیرگ ء سرداری اِنت۔ اے سورت ء المی اِنت کہ راجمان عمودی نگاہ ء گوں ٹپاسگ بہ بیت ۔ پہ عمودی نگاہ ء سہمی چیزے درکار اِنت کہ اے راجدپتری عمل ءِ بہر مہ بیت۔ اے درگت ء ماڈرنزم مئے سہمی سبجکٹ بوت کنت کہ ایشی ءِ بنپد ء بلوچ راجمان ءِ پہمگ ءِ جہد بیت ءُ وتی راجمان بستار چارگ بیت کہ ما کُجا سر اِیں۔
بلوچ راجمان میزاں میزاں ماڈرنزم ءِ نیمگا گام بُرگ ء اِنت۔ ماڈرنزم افروزیں اہد ءِ لازوال فکری سازینے ۔ بلے بلوچ راجمان انگتہ چیزاں ربیت ءِ نگاہ ء چہ ٹپاسیت ءُ ایشانی سرپد بوہگ ءِ جہد ء کنت۔ ربیتی بوہگ ء چہ ایشانی علم انگتہ درجہ بند نہ اِنت۔ اے رِد ء آہانی ٹپاسگ ءِ معیار انگتہ رِدی ءُ سرجمی (generality and totality) ءِ سرا اِنت؛ بزاں ایجابی دروشم حیات اِنت۔ علم ءِ بنزہ مابعدالطبعیات ءِ ترکیب چہ زُورگ بنت ۔ اے وڑی آزاتی انگت ربیت ءِ پابندیانی تہا دست کپیت۔ اے وڑیں آزاتی ء ما اثباتیں آزاتی (positive freedom) گُشیں۔ اے عمل ءِ تہاکار کنگ ءِ وزم حدے ء است ؛بزاں محدود اِنت، بلے ازل (certain) اِنت۔پرچہ کہ ایشانی گورا آزاتی ءِ پاہارشانی(freedom of expression) ء چہ آزاتی ءِ قدر (freedom of Value) ء ارزشت است۔ اے بنیاد ء استدلال (discursive) یا بے استدلال عمل (non discursive practice) ءِ گپ نہ بیت بلکیں قدرانی طوطی الہان کنت۔ چہ ایشی ء اے گپ دیما کیت کہ راجمان ءِ تہا شخص ءِ مول مراد ءِ حاصل کنگ ءِ وس چون عمل ءِ تہا آرگ بہ بیت ءُ زند ء چون معنا یے دئیگ بہ بیت؟ چونائی ء اے سوال رِدی ءُ سرجمی ءِ دامن ء مپتیں گپ حیال کنگ بنت پرچہ کہ ایشانی گورا قدر اں چہ مول مراد تعین کنگ بنتءُ زند ء معنایے دئیگ بیت یا معنا دئیگ بنت۔ گپ اِیش اِنت کہ بلوچ راجمان ءِ سرا افروزیں اہد ءِ سان ءُ اثر انگتہ نہ کپتگ انت۔
اِستال 
									 ثنااللہ
پو‘ر ءِ اِستال:
اے استا ل یکے نہ اِنت بلکیں ھپت اِستال انت ۔ اے آمین ءِ وھدء بامسار ء ماں رودراتکی نیمگ ء در کاینت ءُ سے ماہ ء رند بزاں گلہ ءِ تُمہکا ر ء مگرب ء مہ ر‘وکپت ء در کاینت ءُ اے اِستال اے وڑء سرپ بستہ بنت کہ ھپتیں اِستالانی تہ ء شش( ۶) دو) ۲)دو ءِ جپت ءِ ھساب ء بنت ءُ یکے کمّو گسِتا بیت۔
تیر بند ءِ اِستالـ: 
اے اِستال یکے نہ اِنت بلکیں نُھ(9)انت کہ اے پوراں چہ کمّو زِر باری نیمگ ء در کاینت کے اے وڑء سر پ بستہ بنت کہ شش اِستال یک رِدے ءِ تہ ء بیت ءُ دگہ سے آھانی کِرّ ء پدّر بنت۔
سُہیل ءِ اِستال:
اے اِستا ل باز نہ انت بلکیں یکے ۔ اے بامسارءِ وھد ء  زرباری سرُوگّ ءِ نیمگ ء چہ کموّ روکپتی نیمگ ء درکپ ایت ۔
گو‘ ک گُڈّءِ اِستال :
اے اِستال ھم یکے ۔ اے سُہیل ءِ جاگہ ء چہ کمّو رودراتکی نیمگ ء درکپ ایت ۔ ایشی ءِ درآھگء پد دہکا ن ءُ مالدار نو ں دِل ا یکیم بنت کہ بشّی ھور نہ بنت بِزاں بہاری کاہ نہ رُد اِیت نوں یکے دومیگ ء سوڈگ کن انت ءُ گُش انت نو ں گوکاں بہ کُش اِت ءُ بہ گُڈّاِت پمیشکا اے اِستال ء گو ک گُش انت۔
مہمان ءِ اِستال :
اے ھم سُہیل ءِ دا ب ء یک اِستالے ، ایشی ءِ درآھگ ءِ وھد ءُ پاس مگر ب ءُ میش دنز انت۔ میش دنزپمیشکا گُش انت کہ اے ساعت ء میہڑ گوں وتی میشاں چہ کو ہ ءُ گیا بان ء در کپ ایت ءُ دیم پہ میتگ ء کپ ایت ءُ میشانی ترپولیاں چہ دنز چست بیت ۔ ایشی ء ِ دراآھگ ء گوں مہماندارنی چمّ راہ ء انت کہ اے سہت آسہت مہمانے کئیت۔اگاں مہمان ھست گڑا مہمان ءِ چم کر یا ب انت کہ واجہ نان ءُ لُوجّرے کا راِیت وھدیکہ اے اِستال ایر روت گڑا ھر دواِ یکیم بنت کہ مہمان نئیت ءُ واجہ نان نیا راِیت ۔
اگر ب ءِ اِستال:
باز گش انت اے اِستال نُھ انت ءُ باز گُش انت نا اے چہ نُھ ء گیشتر انت بلے داں وھد یکہ پُور ءِ اِستال زاھر انت اے در نیا انت چو کہ ایشی ءِ بابت ء شعرے ھست: 
اگاں اگرب گوں پوراں دیم پہ دیم بیت 
زِر ءِ مائیگ پرے ڈنّ ء تچان بیت 
ءُ گُر کے ماں پسانی پاسبان بیت
بزاں محراب گوں مات ء جی و جان بیت 
کُتب ءِ اِستال :
اے یک اِستالے ۔ مگر ب ء رند چہ گوریچان ءِ سر کش اِیت ۔ اے اِستال ھچ جاگہ ء نہ روت بزاں اے کش ءُ آکش ، جہل ءُ بُرز ء نہ روت ھمد ء سر کش اِیت ۔ ھمد ء بُکّ ایت ۔ اے اِستال پہ بنی آدم ء یک جوانیں رہشونے بزاں ترا گاری ء ھچ وڑ ء نئیل ایت ۔ جانشو ءُ ناھدا دہکا ن ءُ شکاری دُرست ھمے اِستال ء چار انت ءُ وتی راہ ء در گیج انت۔ ایشی ءِ چارگءُ زانگ ءِ ڈول چوش انت کہ اگاں تئی راستیں کوپگ ھمے اِستال ءِ نیمگ ء بوت گڑا بزاں تئی دیم روکپت ء اِنت ، اگاں چپّی کوپگ ءِ نیمگ ء بو ت گڑا تئی دیم رودراتک ء اِنت۔
تہت ءِ روان:
اے اِستال ھپت انت ءُ گوریچان ءِ نیمگ ء در کاینت بلے اے چہ کُتب ءِ اِستال ء کمّو رودراتک ء در کاینت ۔ بلوچ گش انت ایشانی تہ ء چار اِستال حضرت سلیمانؑ ءِ تہت ءِ پادگ انت ءُ یکّے پسے ءُ دومی گُرکےءُ سیمی کچکے بلے باز گُش اِیت سیمی شوانگے ۔

جامی ء کسہ یے آؤرتگ ات 		اسلم تگرانی

تیوگیں دمگ گشئے زاناں انگراں جمبور کُتگ ات ۔ رستری پاد برمشے وتی جاہ ء دلوتی ءُ نیکہ شوانگی شیزارگی توارے ۔ گوات ء کش اِت کہیری شنگرانی شِکّگے ء پد چڈکہے ءِ توار گوشان کپت ۔ چہ دیر ء کُچکے ءِ راشگ ءِ توار پیداک ات ۔ ھمے ود ء در ء  بوھگ ء ات ۔ گشئے کرنے بیت کہ اے بازار ءِ مردم درانڈیھ کنگ بوتگ انت ۔ قبلہی پھنات ء دراجیں کبرستانے ات کہ بازیں مردمے وتی وتی ادیرھانی توک ء گران واب اِتنت ۔ بے تواری ات ، گُنگی ات ۔ ڈُرتگیں دیوال ءِ بانگّ ءِ نیمگ ء اسپے ءِ شِدگ ءِ توار بوت ۔ ھمے توار پد ا نیگوٹ بوت ۔ بلے دمانے ء پد لہتے سوار گندگ بوت ۔ کمک جل مہ جلّی ء پد آھانی راہ بلد ء گالوار کت۔ 
ھمے توار منی گوشاں پچہ آؤرت ۔ اے سیکیؔءِ توار ات پُریں ھشت سال ات کہ سیکی ؔ ناموران ات ۔ 
نیکہ کاروانے ء ھالے آؤرت ءُ نیکہ شوانگے ء ..... 
بس یک رندے جامی ء کسہ یے آؤرتگ ات ...
سیکیؔ گوں ھمراھاں کلبر ؔ ءِ ڈامبر ء گندگ بوتگ ۔ گُرکی ءِ دو ردیں کتارے بستگ ئےِ ریش ءِ ماش کنگ انت ۔ بروت ئےِ چنگ بوتگ انت ۔ 
بزبانی ئےِ پاد ء بوتگ ھمد ء گوں پیش برّاں دُچار کپتگ ۔ شاہ ملک ء پجاہ آؤرتگ دموکھے ھم جتگ ۔ ھما روگ ئےِ داتگ گوشے زاناں تازئیں کُچکے کرگوشگ ءِ بو ء گپتگ ۔ 
چوناھیء سیکی ساریں مردمے نہ بوتگ ۔ دائمی دمب ئےِ چارتگ ۔ گوشتگے اشانی چیر ء ھزانگ ئکل بلے سیاہ ماراں گوں جنگ ءِ کنگی انت دائم چم ءِ راہ ء بوتگ انت ۔ پس ءِ مجول اِش یک جاہ کتگ انت ۔ 
کوھنیں کلنڈی چتگ ءُ وتی کرگین ء ناہ ءِ وڈ ء کوت کتگ انت ۔ انچوش گوش انت سرے سُبک بوتگ ۔ 
یک رندے آئیء درچک مارے جتگ ۔ رند ء آسُد ءُ سماہ ء نہ بوتگ ۔ آئی ءِ کماش ء مُلا میاہ نہ اشتگ ۔ نگور ء برتگ شئے گریب شاہ ء دم چُپ کتگ ۔ گُڈا سیکی ءِ ھوش اتکگ ۔ واجہ ءِ بھیٹک ء بازیں مہمان بوتگ ۔ کاروانے ء ھم وتی بار بوتکگ سیکی ھمد ء بوتگ ۔ واجہ ء آپ ءُ تام ء پد گوں مھماناں دروت ءُ اھوال کتگ ءُ پرس اتک کج ءِ مردم اِت ؟ 
آھاں یکے ء گوشتگ من پلانی ءِ پت پلانی دُرازی ٹک ء آں یک ے ء گوشتگ من کیازئی آں ، یکے ء گوشتگ من جدگالے آں ۔ 
ھمد ء سیکی ء ھُمگے جتگ گوشتگ من سیکو بلوچ آں ۔ 
گڈا ھما روچ ء واجہ شئے ء سکیک دست بڈ ء جتگ ءُ گوشتگ 
’’ھدا ترا ھمے روچاں چہ کنت‘‘
ھما روچاں پد سیکی گوں لشکراں گوں کپت ۔ لہتے ء گوشتگ شپُکے لہتے ء گوشتگ پژم ءِ بیپار ء کنت ۔ 
بلے میتگ ءُ ھلک ء بازاں اے اھوال تالاں انت ۔ 
سیکی یاگیانی کماش انت ....
اے وھد ء من یاآئیءِ تور انچوش پھم اِت ۔ چوشکہ شوانگے وتی گاریں گیِں ءِ توار ء ....
آیاں من ء دگہ وڈ چار ات ۔ گشئے زاناں من آیانی شوھاز ء آں من لوٹ اِت چہ اود ء در بیا آں بلے گشئے ھڈ پروشیں تپے ء من ء وتی ارجان کتگ انت ۔ وھد ء من ء شست سالی کماشے کُتگ ات ۔ 
من ء انچوش سما بوگ ء ات ۔ گشئے اے دمگ پہ من نزّ اتکگ ۔ اے جُلگھیں ویرانیں پٹ ء کس گندگ ھم نہ بوت ۔ من نزانت بکناں چے؟
منی دل چو کودکیں چکے ءِ وڈ ء گِرّ بند ء ات ۔ چو ڈلونک ء توار ء ات ۔ کہ آئیءِ توک ء دان مان مہ بیت ۔ ھمے گڈ منجانی تہ ء منی چم بالی گُراب ء کپت کہ آزمان ءِ دلبند ء ٹر ٹر کنان ات ۔ 
پد چہ شہرستان ءِ کشک ء کانواھی پیداک ات ۔ 
سیکی گوں ھمراھاں ھنچوش جیست کہ نزاناں کجام دیم گوراں شُت ۔ 
پدا مزنیں تراکے ءِ توار بوت ۔ 
	ساوڑ ءِ ماہ ءِ نیامگی ئیں روچ اتاں کہ جیونی ءِ تچک ءُ جہلانکیں آزمان ءِ سر ء نود ایر بستگ اتاں ءُ ھمے بور ءُ جاھے جاھے گیشتر بور رنگیں نودءُ جمبرانی چیر ء روان من ءُ میر مولاداد اوشتاتاں ءُ پشت ء چک پروش بوت کہ دور روکپتی نیمگ ء زِر جُشانء گُران ات ءُ آئی رنگ برزبیوکیں روچ ءِ برئکش ءِ تہء آزمانی سبز ءُ کائی سبز ءِ یک ھوار سوارین ندارگے پیش داران ات ءُ آئی پچین گوئر ءِ سر ء جُش کنوکیں چولانی چشکھ ءُ کشک چو اسپیتیں ریزے ءِ پیمء یک دوئمی ءِ سر ء تاب ءُ لیٹ وران آپانی تہء زیان بوتاں ءُ پدا دگہ، باز دگہ چٹ ء ایزتاب وران پاد آئیان یک زرے لیٹووران زیان بوتاں ءُ تانکہ چمّ کار کرت اِے اسپیتیں چولانی ساد ءُ چٹ ھر نیمگ ء درا بوتاں ءُ من ء چہ زر ء آئیوکیں پرگوشین گواتانی تہء یک مزنیں سوادئے آیگء ات چو کہ من وتء را، وتی زات ء ءُ وتی زات ءِ تنکیں مارشتان چہ دل ء ببراں ءُ ایشان زر ءِ الّمین ءُ ازلی ئیں تچکی ءِ تہء گار بکن آں!……
	میر مولاداد ءُ من ھنچش بگیر چہ سببے ء اُودء اوشتاتگ اِتاں کہ بلکیناں ماراھر دوکاں وت خبر نہ ات کہ مارا چے ءِ اُدء داشتگ ات وھدیکہ میر مولاداد گوں من جیونی ءِ باروء گشان ات کہ جیونی ءِ نام چون جیونی کپت؟…… حبر حبر ءِ تہء وھدیکہ اوشتات، تومن ھم اوشتات اوںءُ ما روکپتی نیمگ ء زر ءِ تچکی ء چاران بوت ء میر مولاداد لہتیں گپّ جنگ ء پد رادگ بوت ءُ من ھم رادگ بوت اوں کہ آ من ء جیونی ءِ کتبی نیمگ ءِ ھما دمبان پیش دارئگ لوٹ اِت کہ دوئمی جنگ عظیم ءِ زمانگ ء ادء اتحادی پؤجانی چھاونی ءِ جوڑ بوت ات تانکہ اے تچکین تیاب ء چہ جرمن ءُ جاپانیاں رکینگ بہ بیت!
	یک رندی پدا میر مولاداد اوشتات ءُ پمن چاران گوشت:
	’’زانے واجہ کار! ادء اتحادی پؤجیانی کماندار کہ انگریزے ات آئی زیبائیں جنینے ات کہ گوں جرنیل ء مُدام گون ات…… جرنیل وتی جنگی کارانی تہء دست گٹ ات ءُ آئی زیبائیں جنین چہ وتی لوگ ءِ دپ ء جیونی ءِ روچ ایرات ء چاران بوت ء تانکہ روچ گوزند ء چہ آدیم ایرمات مہ بوتیں آ ھمودان نندوک بوت ءُ پدا وھدیکہ روچ ایرمان بوت، کپت تو گودی ملّان تہء پترت……‘‘
	من میر مولاداد ءِ دیمء چاران بوت کہ آئی زنڈیں چمّ مزنیں دپ ء کلکّانی شکّین ھڈ ءُ کرّی ئیں مشہدی ئیں پاگ آئرا چو بزاں وت ھمے ھیالانی گودی ءِ مہر وانیں ھمرائے ٹاھینتگ ات کہ نوں آ وتی ڈلگ ءُ زنڈیں چمانی دید گاں سرینان وتی ھیالانی گودی ءِ باروء گپّ جنان ات چشکہ ا ٓگوں آئی نندوک بوتگ ات ء چو کہ آ آئی چمانی تہء جیونی ءِ ایرماتیں روچ ء چاراِتگ ءُ دیستگ ات!……
	میر مولاداد ھر گپے کہ کنگء ات گڑا چہ وتی دل ءِ بُن ء کنگء ات چوکہ آ وتی گوشداروک ء ھال بہ دنت، سہی بکنت، کہ ھر چیزے کہ آ گوشگء ات، راست گوشگء ات کہ ایشی تہء ھچ وت گڑیں کسہے مان نہ ات!
	میر مولاداد وت وانندگے نہ ات بلے آئی زانت چہ وانندگاں ھم شرتر ات، آ گوں ڈیھ ءِ مزنیں مردماں پاداھتگ ء نشتگ ات، آ دنیا دیستگ ات آنکہ آنا وانندگ ءُ بے علم ات کہ آئی درائیں عمر ھمے واھگانی تہء گوئستہ گت کہ ارمان کہ آ بوانتین تو مروچی کجا سر بوت!…… بلے وتی اے درائیں واھگان ابید آ وتی زند ءِ چلشت ء یلہ نہ داتگ ات کہ آ وتی نیام عمری ءُ کماشی ء ابید دیمء روئگ لوٹ اِت، دنیا ء زانگ لوٹ اِت ءُ دنیا ءِ تہء وتی بہر ء دیگ لوٹ اِت،ھمنکس کہ آ زانت، ھمنکس کہ آ پوہ بوت ء ھمنکس کہ آئی وتی گشاد ءُ بود ات!…… ء چو کہ من ذکر کرتگ میر مولاداد ءِ تہء بود ءُ گشاد ءِ تہء کمی نہ ات!……
	…… اگاں آدرائیں ڈیھ ءِ تاریخ ء نہ زانت، بلے آ چہ جیونی ءِ تاریخ ء شرتر بلد ات، جیونی کہ آئی ھاک ات، جیونی کہ آئی ارواح ات، جیونی کہ آ ادء بوتگ ات، مزن بوتگ ات ءُ نوں وتی عمر گوازینتگ ات کہ کرار کرارپیری ءِ نیمگء روان ات۔ بلکنا آ چہ وتی مرک ء پد ھم پہ جیونی ءِ نام ءُ توار ءُ شان ء کار کنگ لوٹ اِت....
	ءُ جیونی ءِ تہء چشین مردمے نہ ات کہ آئرا مزانتین کہ اگاں کسّے میر مولاداد ء زانت تو آ جیونی ء الّمی زانت ء ھنچش اگاں کسّے میر مولاداد ء زانگ بلوٹ اِتیں ساری ء جیونی ء بزانتیں کہ جیونی ء میر مولاداد گوں یک دگر ء ھوار سوار بوت اِتاں کہ نوں آیانی شناست ءُ ولدی یکے ات …… میر مولاداد جیونی ات ء جیونی میر مولاداد!……
	ءُ جیونی میر مولاداد ءِ لاپ ات کہ وتی کسانی ء آ گوں وتی پسّ ء تیاب ء ماھی ءِ شکار کرت ء آیانی یک کسانیں بوجیگ ءُ یک دارے ات کہ ایشی تہء آ وتی لاپ ءِ لوٹ ءُ گزران پیلو کرتاں……
	بلے پدا وھدے میر مولاداد ورنا ء مزن بوت نوں آ وت ماھی ءِ شکار نہ کرت بلے ایدگرانی ماھیاں پہ بہا زرت ءُ دیمتر ء سودا کرت کہ کدی کدی آ لانچانی تہء سوار کراچی ھم شت……
	بلے چہ ماھی ءِ واپار ء گیش میر مولاداد ء حبّ ات کہ آ یک دگہ کارے بکنت یک ھنچشین کارے کہ ایشی تہء آئی ارواح ء دلجمی ء دلبڈی بہ رس اِیت کہ ایوک ء ماھی ءِ شکار آنکہ آئرا چہ سیادانی اقتصادی محتاجی ء رکینت بلے میر مولاداد نام لوٹ اِت ءُ اے نام کشگ ایوک ء ماھی ءِ واپارے تہء پیلو نہ بوت……
	میر مولاداد واب گندان بوت چیء کہ آ مدام واب گندوکیں مردمے ات چوکہ بگیر چہ واب گندگ ء آئی ارواح ء دلبڈی مہ رس اِیت!……
	ءُ اے واب آئرا ھمے نتیجگ ء پجّارینت کہ ایوک ء دوئمی آنی کار ء آیگء دوئمیانی کار کنئگ زند ءِ الّمین لیکہ بوت کنت کہ بگیر اچ دومیانی کار ء کنئگ ء اے زند پرآئی ھشک ءُ ویران ات……
	پدا میر مولاداد جیونی ءِ یونین کونسل ءِ گچین کاریانی تہء بہر زرت ء کٹّ اِت ءُ پدا ضلع کونسل ءِ بہر ھم بوت کہ پہ مہلوک ءِ کار ءُ روزگار ءِ ھاترء آ گوادر ء شت ءُ آئرا گوں افسران وتی پجاروکی کنائینت کہ آ چرائی بلد بوتاں ءُ آ چہ افسران واکب بوت کہ چہ وتی شری، نیکی ءُ ایمانداری ءِ سبب ء آ ٹھیکہ داری ءِ کارانی تہء دست گٹ بوت……
	چشیں افسرے ءُ مردمے نہ ات کہ آ جیونی بیاتین ءُ میر مولاداد آئی حذمت ء مہ کُرتیں۔ ھر ڈنی مردم میر مولاداد ءِ مہمان ات ءُ ھنچش ھر مردم ءِ لاپ ءِ تہء میر مولاداد ءِ نمک ھست ات بلے آ ایشرا یک احسانے حیال نہ کرت بلکنا ایشرا وتی پرزے ھیال کرت!
	وھدے من اشکت کہ جنگ عظیم ءِ زمانگ ءِ یک اتحادی جرنیلے ءِ جنینے کہ گوں وتی مرد ء گوں ات وھدیکہ جیونی تیاب ءِ سر ء اتحادی پوجانی چھاونی ءِ جوڑ بوت ات تو ھمے جنین آدم وتی دستان گوں یک کتابے نوشتہ کرتگ ات، جُمڑی ءِ روچ ءِ ایرات، کتاب ءِ نام ات کہ من اے کتاب ء ڈیھ ءِ درائیں کتاب جاھاں شوھاز کرتگ ات بلے من ء دست نہ اھتگ ات ءُ پدا من ء حیال اھتگ ات کہ چیء من وت جیونی مہ روآں ءُ ھموداں پہ پٹ ءُ پول مکناں کہ راستی ئیں کسّہ چے ات؟
	ءُ یک سنگتے من ء میر مولاداد ءِ ڈسّ دات ءُ من راہ دگ بوت اوں تانکہ ھما جرنیل ءِ جنین ءِ کتاب ء در بگیجیں یا کہ آئی باروء بزانیں!……
	منی وتی جیونی ءِ سفر ھم یک ’ھُلے‘ات کہ اے ھُل ناگت ء مردم ءِ دل ء ودی بیت چو کہ آئرا یک مزنین شئے ءُ چیزے دست بئیت!……
	ءُ من وت نہ زاناں کہ منی اے واھگ ءِ سبب چے ات کہ من اتحادی پوجانی یک جرنیلے ءِ جنین آدمے ءِ نوشتہ کنوکین کتاب ءِ شوھاز ء انکس دُور در بکپ آں؟
	بلے اے ھما روچ اتاں وھدے من ء وتی جند ءِ عمل ءُ حرکت دوست نہ اتاں ءُ من ء ھنچش مارشت بُوگء ات چوکہ من زند ءِ جہد ءِ تہء یک ناکامیاب ءُ بے سوبین زندے گوازینتگ ات کہ منی بے سوبی چہ منی کٹ ءُ سوبان انکس باز اتاں کہ من ء چو کہ گیشتر زندگ بُوگ دوست نہ ات ءُ چو کہ من مِرگ بلوٹ اِت ایں!…… ءُ چو کہ پمن زند ءِ نااُمیتی انکس باز اتاں کہ من دنیا ءِ عمل ء حرکت ءِ تہء اچ معنہ ء متلبے گندگء نہ اتاں، بگیر اچ ایشی کہ من وتی نپاد ءِ سر ء تچکان تچک بمران ءُ اے گوات ءُ اے روچ ءُ اے وھد ءِ چلشت منی سر ء ھنچش گوزان پمن ھر چیز آمون بکنت چو کہ من پیدا نہ بوتاں ءُ چو کہ من زندگ نہ بوتاں ءُ چو کہ منی معنہ ءُ متلب ءِ جست ءُ جو درا پوک اتاں!……
	بلے وھدیکہ یک شپے منی سنگت ’جانؔ‘ منی لوگ ء تاں دیر گوں من دیوان بوت کہ منی شپ ماں آزمان ءِ چیرا ساڑیگتیں درائیں ویل ءُ جنجالانی باروء پکر جت تو ناگت ء جان گوں من تیاب ءِ باروء گپ جت کہ اُدء آ وتی سرکاری نوکری ءِ درگت ء شتگ ات ءُ بندر ء تیاب ءِ بارو ء آئی مہلوک ءُ الس ءِ باروء گیشتر مالوم دار ات کہ آ میر مولاداد ء ھم زانت ءُ چہ میر مولاداد ء چہ ایدگہ افسر ءُ مردمان اشکت ات کہ جیونی ءِ باروء چشین کتابے ھست……!
	ءُ چہ جان ءِ ھما شپی ئیں گپاں پدا، من نہ زان آں کہ ناگت ء من ء یک مارشتے توراِت کہ چے من وت اے کتاب ء شوھاز بکن آں؟ ……
	ءُ ھمے کسانیں واھگ چو کہ من ء زندگ کرت ء من ء ھنچش لگ اِت کہ زند وتی گڈی ئیں ساعتاں ھم یک معنہ یے داراِیت، اگاں کسّ ایشرا بزانت ء من حیال کرت کہ الّمی نہ انت کہ من اے دنیا ءِ تہء پہ مزنیں لیکہاں زندگ بباں ءُ الّمی نہ انت کہ من یک کرنیل جرنیلے، مزنیں شانویسے، مزنیں دولت مند ءُ ھستگارے، ءُ مزنیں تنظیم ءُ صلاحکارے بباں تہ دنیا ءِ درائیں دولت منی بہ بیت، درائیں طاقت ءِ سرچمگ من بباں۔ 
	زند ءِ تہء ایوک ء مردم یک چیزے بوت کنت…… بازیں چیز بوت نہ کنت۔ زند ءِ جدلیات ھمیش گوشت ء اے جدلیات ءِ منطق ھمیش انت کہ اے زند یک المین نوک رُدی ءُ نوک سری یے۔ اے ھر وھدء ھر دم ءُ ھر ساعت ء چہ کوھن ء نوک بیت۔ ایشی نوک رُدی ایشی جدلیات ءِ منطق ءِ تہء فٹ کیت، اے وھدے یک چیزے ھما نہ انت کہ آ ساڑیگ ءُ موجود انت۔ بلکنا ھما انت کہ آ تنے وھدی پیش نہ بوتگ، تنے وھدی ھفت پوش ءِ تہء چیر اندر ات کہ ھمے ھفت پوش ءِ تہء چیر اندریں چیز ء درآھگی انت، دنیا ء پیش دارگی انت، برئکشانیں روچ ءِ تہء وتء را نشان دئیگی انت۔ ءُ دنیا ءِ ھمے کوھن ء نوک بُوگ دنیا ءِ اصل راھبند انت کہ ایشرا ھر مردم وتی پیمء، وتی جاورانی تہء شوھاز کنت۔ کہ بگیر چہ ھمے درآیگ ءُ نوکی ردی ء دنیا ء ھچ متلب ءُ معنہ یے نیست……
	پمیشا چہ جانؔ ءِ ھما شپ ءِ گپتاران پد من ء ھیال اھت کہ من جیونی ءِ باروء ھمے کتاب ء شوھاز بکنین ءُ من ء حیال اھت چو کہ اے کتاب ءِ شوھاز ء پد من وتی زند ءِ درائیں لیکہ ءُ مزّل ء شوھاز بکنیں!……
	ءُ دوئمی روچ ء من پہ جیونی سرگپت اوں...
	جیونی ءِ شار ءِ دیمء، چہ ماھی گیرانی کاپر ءُ باناں برز یک ھشک دراج ءُ سکّین کم برزیں کوہ ءِ سر ء یک ریسٹ ھاؤسے چہ زمانگ ء اوشتوک ات کہ ایشی دروازگ ءُ کھڑکی تیاب ءِ نیمگ ء پچ بوتاں ءُ ریسٹ ھاؤس چٹ کوہ ءِ سُنٹ ءِ سر ء بندوک ات ھمے کوہ ءِ جالگ ء زر ءِ تچکین آپ گرّان ء جُش کنان ات کہ اولی روچ ء میر مولاداد وتی مشہدی پاگ ء وتی سر ء ایر کرتگ ات ءُ گوں وتی کانگرین گٹ ء من ء جیونی ءِ باروء حال داتگ ات ء گشتگ ات کہ اصل ء جیونی چہ لوز’ جمّڑی‘ جوڑ بوتگ ات کہ جمّڑی بلوچی ءِ تہء ھما جمبران گوشگ بیت کہ آ چہ گوزند چیوان چیوان پاد کایاں، آزمان ءِ سر ء بڑوک باں، اسپیت اسپیت چو پسانی پشمان، جتا جتا، دُور۔ دُور چو برپ ء اسپیت۔ ءُ پدا گار ءُ زیان باں چوکہ ھچ مباں!
	ءُ وھدے اے درا باں تو انکس نزیک کایاں کہ اگاں کسے دست ء تچک بکنت تو آیاں دست کایاں۔ 
	میر مولاداد من اولی روچ ء جیونی آیگ ءِ وھدان من ء گوشتگ ات ء من سکّ وشّ بوتگ اتاں ءُ آئی ھبران وتی دل ء سوگہ کرتگ ات کہ میر مولاداد جمّڑی ءِ باروء ھر چیزے کہ گوشگء ات راست گوشگء ات چیء کہ اولی روچ ء گوں میر مولاداد اولی پجاروکی ء آ میر مولاداد ءِ سر ء اعتبار ءُ باور کرتگ ات کہ آ زند ءِ باروء ھر چیزے کہ گوشگء ات گڑا راست گوشگء ات...
	مردم کدی کدی زند ءِ باز مزنیں سبکّان چہ ھما مردمان ھیل کنت کہ آیان آ ناوانندگ ءُ ناپوہ حیال کنت بلے میر مولاداد ء گوں منی اولی ملاقات ءُ دیوان ھنچش مارشت بوت چو کہ میر مولاداد ءِ وتی زند ء گوں مہر ءُ ایمانداری پمن ھم یک سبکے ات کہ اگاں من ء زند ء زانگی ات، پوہ بُوگی ات گڑا ساری ء من ء وتی دل ءِ تہء ھما لہڑگ ء جوش ءُ مہر ء پیدا کنئگی ات کہ بگیر اچ ایشی ھر چیز جتا جتا ات، چو جیونی ءِ جمبراں کہ چہ زر ء پاد آئیوکیں یک گواتے، اِشان دُور شانت...!
	منی وتی زند ءِ ویل ایش اتاں کہ من چہ زند ء باز مزنین امیت داشتگ ات ء اے امیت کدی پیلو بُوگء نہ اتاں کہ اچ ایشی من نا امیتی آنی سیاہ تہاریانی تہء روگء اِت اوں، بلے میر مولاداد ءِ گون زند ء مہروانی من ء گوں نوکیں دستان دوچار کرتگ ات ءُ من آئی گپانی اولی روچ ء پہ شرّی گوشداشتگ ات…… ءُ نوں چاست ءِ موسم ء پہ اتحادی پؤجیانی دمبانی چارگء یکوارے پدا من گوں میر مولاداد دلگوش اتاں کہ آ اتحادی پؤجانی کسّہ ء گون من کنان ات ءُ ھما اتحادی جرنیل ءِ جنین آدم ءِ کسّہاں کنان ات کہ چون آ تاں دیر جیونی ءِ کپوکیں روچ ء چاران بوت...
	ءُ پد میر مولاداد پادان داران ء دیمی روان گوشان بوت۔
	’’آ کتابے نوشتہ کرتگ‘‘
	’’کجا انت اے کتاب؟‘‘ من چو کہ آئی دپّ ء چہ ھبرء بہ پُلیں.. جست کرت۔
	’’من ء خبر نہ انت، بلے اے کتاب ھست، آ وتی کانگرین گٹ ء گوں گوشان بوت چو کہ آ پہر بندان بہ بیت کہ آئرا پہک خبر ھست ات کہ کتاب ھست ات، وھدیکہ من زانت کہ کتاب ھست ات بلے منی جست ایش ات کہ اے کتاب کجا ات؟ کہ اے باروء میر مولاداد ھچ چیز گوشگء نہ ات، کہ نوں ا ٓپمن بشکندگ بشکندگ چاران بوت چو کہ دیمترء آیش منی کار ات کہ کتاب ء دربگیجاں بواناں، آئی کار کتاب ءِ حال دیگی ات ءُ آ اے ھال ء من ء پہک داتگ ات۔
	من آئی دیمء چاران بوت کہ آ وتی ریش ء بلکنا چہ سے چار روچ ء نہ ساتگ ات کہ آئی اسپیتین پُٹ آئی روچ ء سیاہ گشتگیں دیم ء درا اتاں۔
	پدا ما روان بوتاں ءُ یک دوہ بٹ ءُ بنجاں آ دیم ما اوشتاتاں ءُ جیونی ءِ کتبی نیمگ ءِ کشک ءِ سر ء وتی چمان جت کہ اُدء گوں سیاہ ءُ بورین سنگاں ھمرنگ ڈلے درا بوت کہ ھمے ڈل ءِ سر ء اتحادی پؤجی چھاونی ءِ دمب درا بوتاں کہ چہ دُور ء آھانی سر ء بستگیں آسن ءُ آئن درا بوتاں کہ چو بے دنتانیں زبان ء ماڑی ءِ جند آنڈوسک، دپ یلہ ءُ ویران ویران درا بوتاں کہ چشیں دمبانی کسّہ ء آزمانک مذہبی کتابانی تہء باز کایاں کہ ایشانی مثال دیگ بیت کہ بچاراِت کہ گوستگیں تہذیب ء دود ءُ ربیدگ چون چہ زمین ءِ سر ء گار ءُ زیان بوتاں ءُ بچارت ءُ توبہ بکنت کہ اے ڈگار ءِ چیر ء چونیں قوم، قبیلہ، الس ءُ مہلوک چیر مان اھتگ ات، کہ یک وھدے دنیا ءِ تہء آھانی نام ءُ توار انت بلے نوں بگیر چہ آھانی سومباں دگہ اچ چیز درا نہ بیت...!
	یک ھنچشیں مارشتے منی دل ء ھم مان اھتک ء من ءُ میر مولاداد اوشتاتاں ءُ چاران بوتاں …… یک رد ء کتار ء دیوال کہ نوں ڈُھرتگیں، پرشتگ ات ءُ وتی ویرانی ءِ ندارگ ء دنیا ء پیش دارگء ات...!
	ماں دیمی روان بوتاں، بلے منی چمّ بے دمب ء سک اتاں ءُ من ء میر مولاداد ءِ ھما نکشہ کشی یات آیگء ات کہ آ اتحادی جرنیل ءِ جنین ءِ باروء یک درئے ساری کرتگ ات، ءُ من ء ھنچش توراِتگ ات چو کہ وھد ءُ پاس ءِ ھما دمان ء میر مولاداد ءِ جند ھموداں ساری بوتگ ات!
	میر مولاداد بے دمب ءِ نیمگ ء اشارگ کنان گوشتـ:
	’’اُدء بچار واجہ کار جیونی ءِ سرء چونیں چونیں دور ءُ زمان گوستگ انت....
	ادء اتحادی پؤجانی چھاونی۔ ءُ ایشی پشت ء، آ دورین کوہ کنزیتگ انت کہ ادء پرتگیزی ء گوں مئے مردمانی ارش ءُ جنگ ءُ مڑا بوتگ ءُ پدا دور باز دور کلمت ءِ ھندءُ جاہ کہ آئرا حمل ء جیہند گوں پرتگیزیاں مڑاِتگءِ جنگ ءُ مڑ کرتگ۔ بچارمئے بندر ءِ وتی یک تاریخے بلے مہلوک چو کہ اچ ایشی منکر انت۔
	اے وھدے اتحادی پؤجی ادء وتی چھاونی ء ٹاھینتگ ات، گڑا آیانی جنگ ءُ جیڑہ گوں شما نہ اتاں …… آ تو ادء پمیشا اھتگ ات کہ جاپان ءُ جرمنی ءِ حطرہ ات کہ چش مہ بیت کہ ہندوستان جرمن ءُ جاپانیانی دست ء بروت ءُ اے حلاکہ ہندوستان شمار بوت آنکہ اے صورت ء نا بلے سیاسی صورت انگریز حاکم اتاں ءُ آیاں ہندوستان ء رکینگی ات۔
	من گوشت تانکہ میر مولاداد ءِ تاریخی زانت ء راست بکنیں، بلے چہ وتی جزبگ ءُ جوش ء آ چہ حملء جیہند ءِ کسّہ بنا کرتگ ات کہ چون ادا مدام جنگ ء مڑا بوتگ ات ءُ چو کہ اتحادی پؤجیاں ھم آیانی جیڑہے ھست ات..!
	پمیشا منی ھبر ءِ سر ء میر مولاداد گشان بوت:
	’’زان آں، واجہ کار شمئے گپ راست انت بلے اتحادی مئے دوست نہ اتاں۔‘‘
	ا ٓبشکندگ بشکندگ منی نیمگ ء چاران بوت چوکہ آئی دل ءُ ارواح ھر دو وش بیاتیناں اگاں من بہ گوشتیں کہ اتحادی ھم ھمے دژ من اتاں، بلے ایشی جاہ ء من دگہ جستے آئرا کرت: 
	’’شمئے دوست کئے بوتگ؟‘‘
	’’کسّ نہ‘‘ آ وش بوت۔
	’’بزاں شمئے دژمن باز انت، بلے نہ شمئے دوست ءُ نہ کہ شمئے دژمن شمارا کدی حساب ءُ شمار ءِ تہء آورتگ انت۔ پمیشا کہ شما چہ زمانگ ء ھچ چیز نہ بوتگ اِت، بگیر چہ ورئگ ءُ وپسگ ءُ اسپ تاچینگ ء وتی قبائلی شان ءِ سر ء پہر بندگء...
	’’تو راست گوش ئے واجہ کار‘‘ میر مولاداد چوکہ منی گپان گوں تپاک بوتگ ات گوشت۔ ءُ پدا ما اتحادی جرنیل ءِ زیبائیں جنین ءِ باروء گپ جنان کہ نوں چہ میر مولاداد ءِ کسّہاں منی دل ءُ دماغ ءِ تہء اتحادی جرنیل ءِ جنین آدم ءِ یک ھیالی ئیں عکسے جوڑ بوتگ ات کہ اے عکس بلکنا چہ اصلی ئیں عکس ء گیشتر زیبا چے بلکنا زیبا تر ات…… ءُ اے ھما ڈول ء مالوم بوت کہ اگاں من اے کتاب ء در بکرتیناں کہ آ بلکنا آئی سر ء آئی تصویر ھم بوتیں!
	ءُ ھنچش چہ میر مولاداد ءِ گپّاں اشکنگ ء پد من یک ھیالی ئیں نامے ھم ھمے جنین آدم پر کرتگ ات ھمے مسز ڈورسؔ لینگ، چیء کہ منی گوشوکانی تہء کسّ نہ زانت کہ اتحادی جرنیل ءِ جنین آدم ءِ نام کئے ات؟ ھنچش کہ اچ آئی دروشم ء مردم بے خبر اتاں تو ھنچش آئی نام ء کسّ نہ زانت، بلے دُرا ایشی ء ذکر ء، ءُ مروچی میر مولاداد ایشی زکر ء گون من ھنچش کنان ات چو کہ آ گوں آئی وپتگ، پا داھتگ ات ءُ دیوان کرتگ ات!
	ماں مدام زند ء گیش گوئشاں چو کہ گوں مردمانی ایش یک ناجوڑی یے بہ بیت کہ آ زند ء گیشتریں لوزانی تہء مبالغہ آمیزی ءِ زبان ءِ تہء بیان کنت؟ ءُ وش بیت چو کہ بنی آدم تُرس اِیت کہ اگاں آ زند ء ٹھوس صورت ء بیان کرت تو زند اچ آئی در روت ءُ بال کنت پمیشا آ زند ء مدام گیش گوشت تو کہ ھنچش بیان کنت کہ چہ زند ءِ اصلی صورت ءِ جاہ ء یک دگہ نوکیں عکسے جوڑ بیت کہ اے عکس ءُ زند ءِ وتی ٹھوسیں جاور ءِ تہء باز مزنیں پرکے مان اِیت، بلے انگت ء مردم ایشرا دوست کن انت یا کہ دوست دارانت، پرچے؟زاناں کہ میر مولاداد گیش گشی ء مبالغہ آمیزی کنان ات بلے آئی گپ منی تب ء راست نندگء ات ءُ من ء تورگء کہ آ ھر چیز ے کہ گوشگ ات گڑا راست گوشگء ات کہ انگریز جرنیل ءِ جنین ھنچش مارشت کنان بوتگ ات چوکہ میر مولاداد ایشرا بیان کنگء ات ءُ چوکہ بگیر چرے بیان ءُ ذکر ء اتحادی جرنیل ءِ جنین آدم مسز ڈورس لینگؔ ءِ دگہ ھچ بیانءُ زکرے نہ ات۔
	بزاں زند ءِ کشادگی ھمے گیش گشی ءِ تہء ات کہ ایشرا مبالغہ آمیزی گوشگ بلکنا یک گونڈیں لوزے ات کہ اے دروگے نہ ات چیء کہ جرنیل ءِ جنین آدم یک راستی ء حقیقت ئے ات، ءُ آئی نوشتہ کنوکیں کتاب ھم حقیقت ئے ات کہ ایشی تہء دروگ نہ ات، مبالغہ آمیزی ء گیش گشی یے نہ ات بلے گوں دنیا ء ایشی ءِ شنگ ءُ بیان کنگ ءِ ھاترء بلکنا یک گیش گوشگی یے بکار ات کہ چہ مذہبی کتابان بگر تاں ازم ءِ ایدگہ درائیں تک ءُ پہناتاں ھمے ڈولیں یک زبان ءُ لسانے لوٹ اِیت کہ آ یک شئے ءِ رشتگ ء تعقلداری ء بیان بکنت۔ پمیشا میر مولاداد ءِ ذکر ءُ بیان ءِ سرء من ء اچ ایراد نہ ات چیء کہ آ یک راستی ء حقیقت ء بیان کنگ ء ات ءُ چہ وتی جند ءِ ذات ءِ رشتگ ء بیان کنگ ء ات، بلے آ چارگء ات کہ اگاں آ ھمے حیالی ئیں جنین آدم ء بدیستین تو چون دیست؟ اے ڈولیں باطنی رویہ ء راھبند مذہب، ازم، آرٹ، فلسفہ ءُ نفسیات درائیں علمانی بن ءُ سر ات کہ بگر چہ ھمے باطنی ذکر ء بیان ءُ دنیا ءِ ھر شئے ھر چیز ھشک ءُ ویران ء بے معنہ ات۔ من وتی جند ءِ ذاتی بے معنائی ءِ مارشت ء چہ انکس دلدوھر پمیشا اوں کہ من مُدام ایدگرانی چمانی تہء دنیا ء دیستگ ءُ کدی جہد نہ کرتگ کہ وتی پیمء دنیا ء بچاراں! ءُ میر مولاداد بلکنا اچ من لکّ درجگ شر ات بلکنا شرتر ات کہ آ وتی چمانی تہء انگریز جرنیل ءِ جنینء چارگء ات ءُ بلکنا باز شرتر چارگء ات کہ اچ آئی سبب ء منی وتی دماغ ءِ تہء انگریز جرنیل ءِ جنیادمءِ یک عکس ءُ تصویرے جوڑ بوتگ ات۔
	پدا گپ جنان ماں چہ دمب ء نزیک اھت ایں تو ادء مرک ءُ موت ءِ پیمیں چُپی ءُ حاموشی یے ات کہ ترندیں گواتانی روھوانی تہء ایشی پرشتگیں آسن، دیوالانی کڑک ءُ بام یک گریئگء اتاں ءُ ھیسکگ ء اتاں چوکہ آ چہ یک مزنیں دردے ٹپّی بباں، ریش بباں ءُ بے واک بباں!……
	من یک تلگ ءِ سرء اوشتاتگ ات کہ آئی پشت ء یک گسے نوں ڈھرتگ ات ءُ من میر مولاداد ء جست کرت:
	’’میر تئی چے حیال اِنت جرنیل ءِ وتاک ھمیش بوتگ‘‘
	’’واجہ کار من ء ھنچش مارشت بیت چیء کہ درائیں گسانی تہء مزنیں گس ھمیش انت ءُ ایشی دیمء اے تلگ ء برزگ انت کہ ادء بلکنا آئی زال کار نندوک جمڑی ءِ روچ ء ایر کپاں دیستگ……!
	میر مولا داد دور کرت ءُ ھما تلگ ء لک کپت کہ ھموداں من اوشتاتگ اِت اوں ء تلگ ءِ بُرزی ءُ پتنی ء چاران گوشان بوت...
	من حیال کرت میر مولاداد کدی جیونی ءِ نوکیں نام ء نہ گپت بلکنا مدام ایشرا چہ آئی کوھنگیں نام جمّڑی ء یات کرت ءُ من ء وت جیونی ءِ ھچ کوھنگیں نام دوست ات ھمے جمّڑی کہ نوں بدل بوان جیونی بوتگ ات ء باز مردم نوں ایشر جیوانی گوشتگ اں کہ ایش گیشر بدزیب لگّ اِت، پمیشا جمّڑی من ء گیشتر شر لگّ اِت...
	’’بلکنا آتلگ ءِ سرء نہ نشتگ ات ءُ بلکنا آ چہ وتی کھڑکی ء جمّڑی ءِ روچ ایرات ءِ ندارگء کرتگ ات۔‘‘ من گوشت ءُ میر مولاداد گوں من تپاک بوت
	’’ایش ھم بوت کنت…… واجہ کار…… بلے من ء لگّ اِیت، کہ آتلگ ءِ سر ء نشتگ۔‘‘
	’’ایوک ء؟‘‘ من جست کرت ءُ میر مولاداد بشکندگ بوت ءُ جست ءُ پرس کرت۔ 
	’’چے متلب؟‘‘
	’’ھمے منی گوشگ ءِ متلب ایش انت کہ زال کار روچ ءِ کپگ ء ایوک ء چاراِتگ یا کہ گوں وتی مرد ء؟‘‘ من گوشت ءُ میر مولاداد چو کہ گُڑاِت کہ منی جست ءِ پسّو ء چون بداں…… ءُ یک درے چپّی ء پد میرمولاداد گوشان بوت۔
	’’ایوک ء چیء کہ آئی مرد مدام وتی جنگی کارانی تہء گٹّ بوتگ کہ اے بحری جہاز ء بچار، آئرا شربکن آئرا دیم بدئے۔ پمیشا تو اے بزگ ادء تلگ ءِ سر ء نندوک وتی بزگی ءُ یکتہنائی ءِ سر ء ارس شلان بوتگ ات ءُ پدا چپ چپ جمڑّی ءِ روچ ءِ ایرات ء چاراِتگ۔‘‘
	ءُ من بشکندگ بوت اوں: تو آئرا باز بزگ حیال کن ئے۔ آ گوں وتی مرد ء گوں بوتگ، آ ایوک ھما دمان بوت وھدے آئی مرد آئرا پشت ء لندن ءِ سردی ءِ تہء بہ اشتیں ءُ وت ادء ایوک ء بہ اھتیں۔ آئی مرد گون ات آ ایوک ءُ تہنا نہ ات چوکہ تو حیال کن ئے!‘‘
	میر مولاداد ءِ مزنیں دپ ءُ مزنیں پونز چو کہ گیش پراہ بیان گوشت..:
	’’انگریز ءِ مرد ءُ جنین ھر دوکان باز سُج اِیت، بچار یک جنین آدمے وتی تہنائی ء چہ پائدگ ءُ سیت چست کنان یک کتابے نوشتہ کرت……‘‘
	’’پمیشا کہ آ دنیا ءِ مستریں قومانی تہء شمار باں ءُ مستریں قوم ھمے ڈولیں کار کناں، مئے پیمء وتی جنین آدماں چار دیوالی ءِ تہء بند نہ کناں……‘‘
	’’تئی گپ راست انت‘‘ میر مولاداد گوشت ءُ پدا ماں ھر دو چپ بوتاں ءُ دمب ءِ چپی ءُ حاموشی ء چاران بوتاں۔
	رند ء ماں دمب ءِ ایدیم آدیم گردان بوتاں کہ پرشتگیں رزانانی شیشگ ءُ شیشٹرونک کپتگ اِتاں ءُ جاہ جاھے الماریانی تاک درا بوتاں کہ نوں میر مولاداد چو یک زندہ گیں گواہ ءِ پیمء من ء ھر چیز ء پیش داران ات۔
	’’ادا بچار واجہ کار! اش آیانی بجلی گھر بوتگ، اے آیانی ’میس‘ ءِ جاہ بوتگ…… اے آیانی باسکٹ بال، بیس بال ءُ والی بال ءِ میدان بوتگ۔ ءُ آبچار آ مزنین سوئمنگ پول ء…… کہ ادء مرد ءُ جنین گوئشاں یکجاہ بررتکگاں۔ اُدا آیانی بال روم ء چاپ ءُ ڈانس بوتگ۔ آیانی اسکول آ آیانی اسپانی آخر، بچار انگریز چنکس ھوشیاریں قومے!…… ادء ھر رنگء آیانی پارک، اسٹیڈیم ء نہ زاناں چے بوتگ۔ ادء یک کسانیں بازارے بوتگ۔ بار بوتگ۔ شراب ءُ کباب بوتگ۔ ءُ آ سک وش بوتگ انت، جنگ ھم کرتگ، وتی زند ء گوازینتگ ھم پہ شری!…… چشیں قوماں بگوش..! 
	میر مولاداد ءُ من تاں دیر اتحادی پؤجی چھاونی ءِ تہء گردان بوتیں ءُ گوئزوکیں زمانگانی یاتانی تہء سرو چیر بوتیں بلے من ء گیشتر مسز ڈرس لینگ ء گوں حبّ ات کہ آ جمّڑی ءِ روچ ایرات ءِ سر ء کتابے نوشتہ کرتگ ات ءُ من میر مولاداد ءِ منت وار اتاں کہ آ من ء مروچی ھما جاہ ء آورتگ ات کہ اُدء اے کتاب ء نوشتہ کنگ بوتگ ات کہ یک صورتے ء من وتی شوھاز ءِ تہء یک گامے دیمی زرتگ ات کہ کتاب ءِ نوشتہ کنگ ءِ ھندءُ جاہ ء رستگ اِت اوںءُ یک حدے ء من وتی دماغ ءُ پکرانی تہء یک عکسے ھم جوڑ کرتگ ات کہ ائے کتاب ءِ نوشتہ کنوک چونیں زال کارے ات بلے کتاب تنے وھدی منء را دست نہ کپتگ ات۔ بلے میر مولاداد ءِ دلبڈی ءُ امیتانی سر ء باور کنگ ء پد من ء اُمیت ات کہ اے کتاب الّمی مارا دست کپ اِیت۔ ءُ من ھمے لیکہ ءِ ھاترء جمڑی، جیونی اھتگ ات اوں ءُ مئے مروچیگیں چاست نودانی چیرا زر ءِ سرگوئش ءِ تہء گوستگ ات……!
	پدا من ءُ میر مولاداد جمّری ءِ ریسٹ ھاؤس ءِ تہء اھت ایں کہ ھموداں من وتاک اِت اوں کہ اچ اُودء پیروزگی رنگ ءِ زر چٹ لوچ ءُ لگڑ منی چمانی دیمء درا ات کہ من آئرا شپ ءُ روچ چاران اِت اوں..

















……۲……
شپ
	من ءُ میر مولاداد تاں دیر ریسٹ ہاؤس ءِ تلگ ء نندوک جمّڑی ءِ گوزند ءِ سر ء کپوکیں روچ ءِ ندارگ ء کنان بوتیں۔
	مئے سیمی ھمراہ داد جان پمن بئیر آورت وھدیکہ میر مولاداد پیپسی وران بوت۔ 
	وھدیکہ روچ کپت ءُ پیروزگی ئیں آپ چو تیل ء سیاہ گردان پد چو پوت گل سیاہ ءُ آمون بوت تو ماں چہ تیاب ء انگر ایوک ء سیاہ تہاریں شپے دیست کہ ایشی تہء ڈگار ءُ زر ءُ آپ درا یک رنگ ءِ تہء ھوار سوار بوتاں کہ کسّ نہ زانت کہ یادگار کجا کُٹّ اِت ءُ آپ چہ کجا بنا بوت؟
	باھڑ ءُ ساوڑ ءِ موسم ء ماھی ءِ شکار باز کم بیت بلے شپ ء گوں روچ ءِ کپگء چولانی جش ءُ لہڑ ءِ تہء پرک کپ اِیت ءُ چہ تیاب ءِ نزیک لہتیں یکدار پہ مدگ ءِ شکار ء زر ءِ چولانی سر ء برز جال بوان باں کہ شپ ءِ تہء آیانی حرکت ایوک ء پہ آیانی ڈیواھاں پدّر بیت کہ چو جن ءِ چراگاں شپ ءِ تہاری ءِ تہء انگر آنگر حرکت کنان باں……
	ءُ نوں من ءُ میر مولاداد ءُ داد جان سیاھیں زر ء چاران اتیں۔ دادا جان پما نان ءُ آپ ءِ بندوست ءِ ھاترء وروم ء شت ءُ اھت پمیشا آ بلکنا پوہ بُوگء نہ ات کہ ماں کجام فرکوئینسی ءِ سر ء گپ جنان اتیں!
	یکدارانی منّ ءِ چراگاں چاران من چہ مولاداد جست کرت:
	’’مارا کتاب چہ کُجا دست کپ اِیت؟‘‘
	’’واجہ کار تو وانندگیں مردمے ئے، تو وت زان ئے کہ ایش چہ کجا دست کپ اِیت؟…… یک رندی ادء، ھمے ریسٹ ھاؤس ءِ تہء یک جنکےءُ ورنائیں بچک اھتاں ءُ منی مہمان بوتاں کہ آ یک گیری سرکاری ادارگے ءِ تہء کار کنگء اتاں، آ تیاب ءِ سر ء سبز ءُ سبزیں سر کُکانی سر ء پٹ ءُ پول کنگء اتاں کہ نوں مئے تیاب ءِ سر ء آیانی نسل گار ءُ زیان بُوگء اِنت…… ءُ من چہ ھمے ورنائیں مرد ءُ جنکّ ء سہی بوت اوں کہ اے کتاب ءِ باروء آ ھم زانتاں کہ جمّڑی ءِ تیاب ء یک جرنیلے ءِ جنین آدمےء کتابے نوشتہ کرتگ ات …… ءُ ایشانی گوشگ ھمیش ات کہ اے کتاب امریکائی کتاب جاھے ء ھست، ساڑیگ ءُ موجود انت……!
	من وش بوتاں کہ اے کتاب ءِ باروء باز مردم زانتاں بلے تنے وھدی کسّے ء را خبر نہ ات کہ اے کتاب کجا انت؟
	پدا من کرار کرار وتی بیئر ء وران بوت ءُ وتی دیمء سیاہ تہاریں شپ ء چاران بوت ءُ ڈورس لینگ ءِ باروء پکر جنان بوت۔ نوں جرنیل ءِ جنین آدم ءِ نام منی دماغ ءِ تہء ڈورس لنگ چو سنگ ءِ چشکھ ء نوشتہ بوتگ ات کہ اگاں کدی من ء ھمے کتاب دست بہ کپتیں ءُ ایشی تہء آئی نام دگرے بوتین تو ھم من ء باور نہ یات کہ چہ ڈورس لینگ ء جتا نامے بوت کنت۔ زند ءِ چہ کلّاں مزنیں راز ھمیش انت کہ مئے دماغ ءِ پشت ء سمبل ءُ اشارگ باز طاقتور ءُ زور آوریں صورت ء کار کن انت کہ مئے دماغ ءِ پشت ء جوڑ بوتگیں اے سمبل انکس زور آور انت کہ چہ مرک ء بگر تاں زندگانی مئے زند ءِ درائیں عمل ءُ حرکت ھمے اشارگ ءُ سمبلانی سر ء کار کن انت کہ نوں کتاب ءُ کتاب ءِ نوشتوک، شانویس ءِ یک اشارگے منی دماغ ءِ پشت ء جوڑ بوتگ ات ءُ ھمے اشارگ من ء دیمء بران ات ءُ من وتی تہء یک زندگانی ءُ یک حرکتے مارگء ات کہ ساری منی زند ءِ عمل ءُ حرکت ءِ سرچمگ چو بزاں ھشک بوت اتاں چیء کہ منی اشارگ، منی دماغ ءِ پشت ء ھما سمبل ءُ نشان چو کہ بے معنہ بوتگ ات کہ من ء پہ زندگانی ء اِلگء نہ اتاں چو کہ نوکیں زند ءِ تہء آیانی اھمیت زیان ء گار بوتگ ات، بلے نوں من یک نوکیں زندے مارشت کنان ات ءُ من ء ھنچش تورگء ات کہ تانکہ من اے کتاب ء درنہ کرتگ ءُ تانکہ من ایشرا نہ ونتگ کہ ایشی تہء چی یے پوشیدگ ات، تنا وھدی چو کہ منی جست جو ءُ سرپدی ء ھچ دلبڈی یے مہ رستین!…… من ء اے کتاب ءِ شوھاز ات ءُ من وش اتاں کہ میر مولاداد پیمیں باور ءُ واکبین مردے منی دست ء اھتگ ات ءُ من ء الم ء یکین ات کہ میر مولاداد ءِ مدت ءُ کمک ء من اے کتاب ء درکاریں!
	بئیر ءِ لہتیں گلم وران من ء ھر چیز وش توراِت ءُ من میر مولاداد ء دیمتر ء جست کنان بوت۔
	’’تئی حیال ء جرنیل صاحب ءِ جنین گواچنی زیبا ء وش شکلیں زانتکارے بوتگ؟‘‘
	من میر مولاداد ءِ دیمء سیاہ تہاریں شپ ءِ تہء گندگء نہ ات بلے من زانگ ء ات کہ آ بشکندگ ات۔
	’’انگریز وت زیباں باں، واجہ کار! منی حیال ء آ الّمی زیبا شکلیں زال کارے بوتگ، ایشی تہء اچ شکے نیست۔‘‘
	’’تئی ھیال ء آئی چمّ سبز بوتگ انت کہ سیاہ؟‘‘
	’’من انکس نہ زاناں واجہ کار!…… بلے من انکس الّم ء زاناں کہ انگریز زال کارانی چمّ مدام سبز باں، چو پشک ءِ چماں!……
	ءُ من کنداِت۔ ’’من ء پیشی ء پشک چمّین زال کار کدی دوست نہ باں۔‘‘
	’’پرچے واجہ کار؟‘‘
	’’سبز چمیں مردم دروہ باز ءُ چالاک باں، من گوشت ء میر مولاداد پسو دیان بوت۔ 
	’’بلے انگریز زانتکاریں مردم انت آیانی تہء چشیں حاصیت نہ باں، مئے سیاہ چم چے چہ دروہ بازی ء دور انت، انکس دروہ بازی کہ مئے سیاہ چمانی تہء ھستاں انگریزانی سبز چمانی تہء نیست انت‘‘۔ ءُ پدا میر مولاداد ٹکایے جنان گوشت: ’’مئے اسپیت چم وتی بے حیائی ءِ تہء نام کپتگ انت، شکر پہ سبز چمان نہ کہ پہ بے حیائیں اسپیت چماں!‘‘
	من چہ وتی بیئر ءِ کرار کرار وارتگ ء ٹپی بُوگ ءِ سبب ء گوں دل ءِ پھر ء کھندان بوت ءُ میر مولاداد ء ھم وش اھت کہ آ چہ وتی دل ءِ جہلانکیاں کھندان بوت کہ آئی سینگ ءِ تہء چست بیوکیں ھیسکگ ءِ توار ھم اھتاں۔
	پدا من چپ چپ وتی بیئر ء وران ء گلم کنان زر ء چاران بوت کہ کدی کدی زر ءِ چولانی شپگ ءِ توار اھت چو کہ کسے تگردے ء بہ درنز اِیت...
	’’میر مولاداد منی یک جستے ءِ پسّو ء بدئے۔‘‘ من گوشان بوت اوں...
	’’ءُ منی آ جست ایش انت کہ زِر ءِ چول دم نہ براں؟‘‘
	’’چہ چے ء دم ببراں؟‘‘
	’’چہ استگ ءُ پاد آئیگ ء پدا پُشتی روگء !‘‘
	میر کھنداِت: ’’واجہ کار تئی جستانی پسو گوں من نیست بلے من زاناں کہ ایشاں یک زور ءُ طاقتے پرمااِیت۔‘‘
	’’آ زور طاقت کئی انت؟‘‘
	’’حدا‘‘ میر مولاداد پسّو دات۔
	’’بلے بنی آدم انگت ء تیاب ءِ سر ء اوشتگ ء پد ا چ وت ء جست کنت کہ اے چول پرچا پاد کایاں؟ چے چہ حدائی حیال ء پد بنی آدم ء دلبڈی نہ رس اِیت کہ اے درائیں عمل ءُ حرکت چہ حدائی نیمگ ء انت؟ انگت ء اے دنیا ءِ راز ء زانگ لوٹ اِیت، حدا ء زانگ لوٹ اِیت، راستی ء زانگ لوٹ اِیت ءُ زر ءِ چولانی برزی ءُ جال ء زانگ لوٹ اِیت کہ چو کہ تنے وھدی آ پیلو نہ انت چو کہ وتی وجود ءِ شوھاز ءِ تہء آئرا بازیں پادکل ء ڈاکناں چہ گوزگی انت۔ ا ٓکجام مفکر انت کہ گوشتگ کہ یک زمانگے من ء وتی جند ءِ وجود ءِ شوھاز ات کہ من ء حدا شوھاز بکار نہ ات، بلے نوں کہ من وتء را شوھاز کنگء اوں تو من ء ھنچش توراِیت چو کہ من وتء را نہ بلکنا حدا ء شوھاز کنگء اوں۔ بنی آدم درائیں عمر راستی ءِ شوھاز ءِ تہء مشکول اِنت…… آ وتء را کدرت ءُ حدا ء پوہ بُوگ لوٹ اِیت ءُ پریشی آ ڈول ڈولیں نظریہ جوڑ کرتگ ءُ آ سرسیٹ کنان کدی ادا ءُ کدی اودء تاب کنان انت تانکہ راستی ء بزانت بلے راستی ءِ زانگ یک واھگے یک جہدے ،راستی زانگ نہ بیت، بلے راستی ءِ واھگ مُدام است، راستی ءِ زانگ ءِ جدلیات ءِ منطق ھمیش انت کہ ایش نمود ءُ ردوم ءِ تہء انت، ھر چیز رُدان اِنت، ھر چیز چہ کوھن ءِ لاپ ء پیدا بوان انت نوک بوان انت، ھمے زندگانی انت، ہراکلٹیسؔ ایشرا آچ ءِ جمجلائی ءِ نام داتگ، تو دو رندان تچوکیں آپ ءِ تہء پاد، ایر کُرت نہ کن ئے، دوئمی وار آپ بدل بوتگ……
	من پکر جنان بوت بلے من اے گپان گوں میر مولاداد نہ کرت چیء کہ میر مولاداد ءِ صافین پکر ء حیالے ات ءُ من نہ لوٹ اِت کہ آ فلسفہ ءِ چشین مزن مزنیں جستاں سرءُ چیربہ بیت چو کہ من سرءُ چیر اتاں…… ءُ من ھمے ھاترء سرءُ چیر اتاں کہ اے جست پمن و سُن نسبت اتاں چو کہ بگیر اچ ایشاں من زندگ نہ بوتاں۔ من وتی زند ءِ تہء چو منی دیمء انوئیں سیاھیں شپانی پیمء سیاھی دیستگ، درد دیستگ،ڈکھ دیستگءُ بے پاوانیں تکانسری دیستگ، غصہ دیستگ، شک ءُ شبینگ دیستگ، ءُ چہ وتی ذات ء درکپگ ءِ ترس ء گوں دوچار بوتگ ءُ پدا ایوک ء منی سگ منی برداشت، منی عقل من ء سکین داتگ کہ زند وتی درائیں سیاہ تہاریاں ابید وش ات کہ ایوک ء ایشی ء یک حدایے بکار ات کہ آئرا سکین بداں ءُ ائے حدا ءِ جدلیات منطق ھمیش ات کہ ایش ھست ات ھم ءُ نیست ات ھم کہ ایش یک نظام ءِ تہء نہ ات....
	ءُ نوں کہ من ادء جمّڑی ء اھتگ ات اوں تو اصل ء کتاب ءِ شوھاز ء گیش آ راستی ءِ شوھاز ء پہ اھتگ ات بلے کتاب ءِ شوھاز یک وسیلگ، یک کشکے ات، اے زند ءِ تہء حدا ءُ راستی ءِ شوھاز ھم یک مادی ئیں ذریعہ یے ء بیت، بنی آدم ءِ درائیں شوھاز پہ گیر مادی ئیں چیزاں انت بلے اُدا سربُوگء پہ مادی ئیں حرکتانی شوھاز پکار انت، کتاب ءِ شوھاز اصل ء وتی ارواح ءِ جوھر ء زانگ ءِ یک مادی ئیں وسیلگ ءُ کشکے ات پمیشا من انکس دُور جمڑی ءِ تیاب ء اھتگ ات ءُ من وش اوں کہ میر مولاداد پیمیں سنگت ساتھی یے من ء دست کپتگ ات...
	رند ء ما نان وارت ءُ میر مولاداد ءُ داد جان در کپتاں ءُ من ریسٹ ھاؤس ءِ تہء ایوک ءُ یکتنا منت آں...
	نان ورگء پد من وتی کمرہءِ تہء شُت ءُ کھڑکیاں پچ کُرت تانکہ تیاب ءِ گوات منء لولی دیان بہ بیتءُ من واب بہ روآں...!
	وھدیکہ راستی منی تیاب ءِ گوات ءِ تہء لولی وران وسپگء ات اوں کہ دیر ء کسّے منی دروازگ ء ٹُکینگ ء بوت، منی دل نہ لوٹ اِت کہ من پاد بیاھاں، پدا دوئمی ءُ سیمی وار دروازگ ء ٹکینگ بوت ءُ من پاد اھت ءُ دروازگ ء پچ کت۔ 
	’’میر مولاداد تو؟‘‘ چہ منی دپ ء چو کہ چیگانٹے دربہ کپ اِیت، من گوشت...
	تہاری ءِ سبب ء من میر مولاداد ءِ دیم ءُ شکل ء نہ دیست، بس ھمنکس کہ من زانت کہ آ میر مولاداد انت چیء کہ میر مولاداد مدام وتی گٹ ءِ بن ء گپ جت ءُ گوں وتی زُور ءُ قوت ء گپ جت ءُ نوں ھم آئی ھما توار منی گوشانی تہء آیان ات۔
	’’بیا برواں!‘‘ میر مولاداد گوشان بوت ءُ پدا من آئی ساھگ ء دیست کہ چہ دروازگ دوار ء وتی دیمء تاب دات ءُ من آئی پشت ء روان بوتاں۔ 
	میر مولاداد راستاں راست چہ ریسٹ ہاؤس ء دیمی کوہ ءِ سُنٹ ءِ نیمگ ء روان اتیں، ھموداں کہ کوہ ءِ تچکی ھلاس بوت ءُ جال زر ءِ چولانی گیپ ءُ گاپ ءِ توار ات....
	آ اچ من کمکیں دیمی ات ءُ من آئی پشتء۔ من چرے ھبر ء واکب اتاں کہ دیمتر ء وھدے کوہ ءِ سُنٹ ھلاس بیت کہ آئی آریپیں جالگ ء زر ءِ چول اتاں کہ منی گمان ء میر مولاداد ھموداں اوشت اِیت ءُ وتی دیمء تاب دنت ءُ اچ من جست کنت کہ نوں چے کنگی اِنت؟…… ءُ من دل ءِ تہء بازیں جست اتاں کہ آ اے شپ نیمگ ء من ء کجا برگء انت؟ پرچے برگء انت؟ ءُ ادء چے ءِ پٹ ءُ پول کنگ لوٹ اِیت ؟…… بلے من چپ اتاں، وتی لنٹ بستگ اِت …… کہ اے دمان منی دل ءِ واھگ ھمیش ات کہ میر مولاداد بوشت اِیت چیء کہ دیمتر ء زر ءِ چول اتاں ءُ کوہ ءِ جالگ سرمردانی سر مرد جہلانک ات۔
	ءُ من وش بوتاں کہ میر مولاداد وتی پادان داشت ءُ پمن چک پروشت چو کہ آئرا اچ من گیشتر مارشت ءُ مارگ بہ بیت کہ دیمتر ء کوہ ءِ سنٹ ات کہ اچ ھموداں جمڑّی ءِ حدو حدود ھلاس بوتاں!……
	آ اوشتات، من ھم آئی پشت لہتیں گام دُور اوشتاتاں، من ایوک ء میر مولاداد ءِ ساھگ ء گندگء ات کہ آ گوں من گپ جنان بوت:
	’’بچار! ادء بچار!…… آپ ءِ سر ء کئے اوشتاتگ؟‘‘
	وھدے من ء اُودء زر ءِ سر ء ھچ چیز نظر نہ اھت تو میرمولاداد پمن ترند بوت... ’’نہ گندئے کورئے…… ادء بچار…… تئی کتاب ءِ نویسوک گوں وتی اسپیتین لیوس ء اوشتوک تر وش اھتک کنان انت…… تو انگت آئرا نہ گندئے۔ زاناں تو کور ء زُبن ئے……‘‘ میر مولاداد گوں وتی کانکریں گٹ ء گپ جنان بوت ءُ من ء ارمان بوت کہ آ مپت ءُ مباء پمن زار گرگ ء ات!…… من ء پہ میر مولاداد بداھت، من زر ءِ نیمگ ء چاران بوت کہ اُودء من ء ھچ چیزے نظر آیگء نہ ات، بلے آ کتاب ءِ نویسوک مسز ڈروس لینگ ءِ گندگء ات۔ 
	ءُ پدا آئرا چو کہ منی زرء ھچ نہ گندگء پہ ارمان بوت،آ گوئشان بوت:
	’’تو گواچنی کورئے، ترا زاناں چم نیست، تو ھچ چیز نہ گندئے، اُودء بچار…… ادء بچار آ شوکیں زال کار ء، آئی یلہ ئیں سُہریں موداں، آئی برزیں بالاد ء، آئی چمان، آئی درائیں پیکر ء کہ آ زر ءِ سر ء اوشتوک انت ءُ ترا وش اھتک کنگ لوٹ اِیت بلے تو انگت ء نہ گندئے، من ء ارمان ءُ افسوز اِنت، من ء اچ تئیگ ء گیش تئی سر ء ارمان انت کہ تو اے مہ لقاء ءُ حسن ءِ پیکر ء نہ گندئے کہ آ پر تئی وش اھتک ء اھتگ بلے تو کورءُ زُبن ئے……‘‘
	من ء میر مولاداد ءِ گپانی سر ء افسوس ءُ ارمان بُوگء ات کہ من ء اچ آئی اے امیت نہ ات کہ آ گوں من اے پیمء حبر داں……
	پدا وھدیکہ آ اچ من ناامیت بوت کہ من زر ءِ سر ء ھچ چیزے نہ گنداں تو آ وتی گاماں دیمی زُرت ءُ من وتی پاداں داشت چیء کہ من ء خبر ات کہ ایش جمڑی ءِ گڈی ئیں کُنڈ انت کہ اچ آئی پدزر اِنت، کوہ ءِ جہلانکی انت، بے رحمین چول انت ءُ مرک انت، بلے میر مولاداد انگت ء روان ات چو کہ آئرا خبر مہ بیت کہ دیمء چے اِنت؟
	من یک دم ء آئرا چاران بوت بلے پدا من آئی پدا کوکار جنان رادگ بوت کہ آئرا چہ کوہ ءِ جال کپگ بداران۔ بلے آ روگء ات ءُ منی آئی پشت ء چیگانٹ جنان ات اوں ءُ منی چیگانٹ تاں آزمان رس اِت انت...
	……وھدیکہ من اچ آئی نزینک بوت اوں ،ھمنکس نزینک کہ آئی سر ء آئی سیاھیں ابرشمی ئیں مشہدی پاگ ء بگراں ءُ وتی نیمگ ء بہ چِکّ آں کہ من وتی دست ء تچک کرت کہ نہ زاناں کہ منی دست اودء اڑاِت انت، کہ نہ اڑاِت انت، میر مولاداد ءِ دوئمی گام گوات ءِ تہء برز چہ کوہ ء سست ءُ آ تہاری ءِ تہء زیان بوت....
	ءُ من یک ترند باز ترندیں پوھاڑے جت کہ چہ وتی پوھاڑ ء من چہ وتی ھمے ترسناکیں واب ء چہ سماء کرت کہ نہ میر مولاداد ات ءُ نہ کو مسز ڈورس لنیگ ء نہ کہ دگہ کسّے۔
	من سک ھید کرتگ ات کہ منی درائیں پشک مشگ چہ ھیدان چھڈ بوتگ اِت انت، من پاد اھت ءُ پدا وپت اوں....
	جالگ ء چولانی برز ء بال بُوگ ءِ توار کہ چہ ازل ء تاں ابد جاری ءُ ساری ات من ء لولی دئیان بوت ءُ من مسز ڈورس لینگ ءِ یاتانی تہء واب کپت آں....

















……۳……

سُہب
	سُہب ء ناشتہ ءُ نیاری ء پد مری مولاداد اھت۔ 
	آ وتی ریش نہ ساھتگ ات کہ آئی کلکانی سر ء پُٹ گیشر ودی اتاں کہ نوں چہ دور ء درا بوتاں، بلے چہ آئی پوشاک ءُ مشہدی پاگ ء پدر بُوگء ات کہ آ گوستگیں شپ ء آرام ءِ سر ء واب شتگ ات ءُ آئی واب پیلو بوتگ ات کہ بگیر چرائی ریش ء آئی اندگہ درائیں بدن ء ڈول ءُ ڈول تازگ تازگ ءُ صاف درا بوت۔ آ مدام بزیں رنگ کارمرز کرت، بزیں سبز،بزیں کشونی سُہر ء بزیں و انگڑی ءُ آ مدام بگیر چہ جراباں کؤش پادا کرت ء آئی نیپگ ءِ کرنچ مدام پشتی نیمگ ء جنوک بوتاں کہ آئی شلوار ءِ کرنچ تاں آئی گوڈاں سر بوتاں، آئی گورء آئی صدری مدام مان ات کہ مان ات۔
	نوں کہ من آئرا دیست تو من ء آئی آیگ دوست بوت کہ مارا یک چیزے ءِ شوھاز یکجاہ کرتگ ات کہ من حیال کرت کہ اگاں من ء انگریز جرنیلے ءِ جنین آدم ءِ نبشتونکیں کتاب ءِ شوھاز مہ بوتیں تو من تیاب ءُ بندر ء چے ء پہ اھت اوں ؟ ءُ اگاں من تیاب ء مہ اھتین اوں تو منی پجّاروکی گوں میر مولاداد چون بوت؟ پمیشاکتاب ءِ شوھاز مارا یکجاہ ءُ تپاک کرتگ ات ءُ نوں وت میر مولاداد ء حب زرتگ ات کہ اگاں اے کتاب دست بہ کپ اِیت، تو آ ھم ایشرا وان اِیت چیء کہ وتی کسانی ء آ چہ کیچ ءِ اسکولے ء پنچ جماعت ونتگ ات بلے پدا وتی وانگ ء یلہ داتگ ات ءُ پدو پد تیاب ء اھتگ ات کہ تیاب ءِ مردمانی ھاترء باز گران انت کہ آ برزگیں ھندوجاھاں برواں! پمیشا میر مولاداد پد و پد برتر کرت ءُ جمڑی ء اھت کہ جمڑی ءِ پیروز گیں آپ ءِ نزینک ء بُوگ ءِ وتی یک تھام ءُ چسے ات۔ تیاب ءِ مردم مید انت ءُ ماھی گیر کن انت، آیانی گرجوشی نیست، آنکہ آ کدی کدی گُرّ انت ءُ ترند باں بلے پدا یکدم چو آپ ء سرد باں، ءُ آ کدی چہ آپ ء دور نہ رواں چو کہ چہ آپ ء دور بُوگ آیانی مرک بہ بیت، من ء مولاداد گوشتگ ات کہ مید دریاءِ توک ء انکس نہ تُرس انت کہ انکس سرام آیاں ھشکیں ڈگار ء کئیت ءُ یک روچی میر مولاداد من ء گوشتگ ات کہ من آئی ھمے ھبرانی سر ء باز سک کھند اِتگ ات کہ مید ء شپ ء پہ مِس کنگء آئی جنین ڈن ء بارت چیء کہ ھشکی ء مید تُرس اِیت، کہ وتی جنین ءِ ھمرائی ء ڈنّ ء روت...
	وت میر مولاداد میدے نہ ات بلکنا آئی پس چہ برزگ ءِ کوھان ادا آباد بوتگ ات کہ پشت ء آئی قوم ءُ قبیلہ یے ات ءُ آ وتی ٹک ءِ مزن ات پمیشا میر گوشگ بوت کہ اُدا برز کوھانی تہء آیانی لہتیں کشک ھشکیں ڈگار اتاں بلے پدا آئی پس ء چے حیال اھتگ ات کہ آ وتی میتگ ء ھشکیں ڈگار یلہ داتگ ات ءُ تیاب سر ء اھتگ ات ءُ وتاک بوتگ ات کہ ادا پر وت یکدارے گپتگ ات کہ ماھی ءِ واپارء کنت....
	بلے گوں میدان کاروبار کنان آئرا وار نہ وارت چیء کہ اُدا برز گیں کوھانی تہء وتی ھشکیں ڈگارانی سر ء نندوک آ وتء را میرے حیال کرت کہ اداد ھر ساعت ء آئرا کار کنگی کپت ءُ میدانی گپّان گوش دارگی کپت!
	پمیشا میر مولاداد ھم چو وتی پس ء آزات حیالیں مردمے ات کہ آئرا ھم ماھی ءِ واپار دوست نہ ات ءُ آ ھم لوٹ اِت کہ گوں مزنیں مردمان ننداِیت ءُ نوں آ میدانی باروء گپ جت تو زانگ بوت کہ بندر ء تیاب ء نندوکیں مید ءُ ماھی گیرانی وتی یک دود ءُ ربیدگ ءُ نفسیاتے ات کہ آ ڈنی مردمانی وس ء چہ ڈن ات کہ ڈنی مردم چہ کوھانی برزگ ء ھشکیں ریک ءُ تلاران چہ آئیگان تیاب ءِ سر ء وتء را گوں میدان ھم رنگ نہ کرتاں کہ نوں میدانی وتی یک جتائیں ڈول ءُ رسم اتاں آنکہ ایشی چہ برزگ ءِ آباتی ء جتائیں ذاتے نہ اتاں کہ یک زبان ء یک پیمیں پچ ءُ پوشاک ء دود ءُ ربیدگی ڈیل ءُ ڈول کرتاں بلے آ چہ تیاب ء برزگ ء ھر مردم ء ڈنی مردم ھیال کرتاں، پمیشامیر مولاداد تیاب ءِ سرء میدانی حاصیں نفیسات ءِ حوالگ ء گپ جنان بشکھندگ بوت ءُ گوشت کہ بچار واجہ کار پرے میدان من ھم ڈنی مردمے اوں؟
	مید جنگ ءُ چوپ کنوکیں مردم نہ اتاں، آ وتء را سک سکین زاہ داتاں ءُ کوکار جگّا باز کرتاں بلے کدی وتء را نکسان نہ داتاں چیء کہ دریاءِ شکار ء زندگ بوگ ءِ وتی جہد ءِ تہء پر ایان کم موقعہ ھست ات کہ آ وتء را ایدگہ چیزانی تہء دور بداتین انت۔ پمیشا آ چپ اتاں، وتی کار ء کرتاں، وتی لیکو ءُ زھیرونکاں جتاں ءُ کدی کدی وتء را زاہ داتاں کہ آیانی زاہ ءُ دژماناں گوشدارگ ء پد مردم نہ زانت کہ غصہ بکرتیں یا کہ بہ کھند اِتیں..
	میر مولاداد آیانی مسکرہ ء زبان دراجی ءِ گپان گوں من کرت تو منی لاپ چہ ھندگ ء درد کرت کہ آیانی زبان سک گران بلے سک شیرکن ات ءُ آ گوں وت ھنچشیں گپ جتاں چو کہ ایدگرانی سر ء مزنیں احسانے بکناں چوکہ یک ماھی گیرے وتی جانشواں گوشتگ اڑئے بچکاں! شما چے ء پہ اِدء ھشک نندوک اِت، برواِت کار بکن اِت۔ زاناں کہبگ ئے ناں دہ روہ وراِت بلے کار کنگ ءِ وھداں شمئے دست ء پاد پرشتگ انت۔ گاتہ پرئے! بزاں شمارا زورگ ءُ حکومت ءِ دست ء دیگ لوٹ اِیت ، ادا جیل ء قہبگے مالوم بیت کہ کار چے ء گوشاں؟ شما نہ زان اِت کہ لاپ لوٹ اِیت ۔ اوئے بچکاں! پادا اِت کار کن اِت.... نہ کہ ھشکیں نان ءِ لنککے ھم شمئے بہت ء نہ انت....
	میر مولاداد میدانی گپاں باز پہ شری کُرت ء من کھنداِتاں ءُ پدا من ء حیال اھت کہ گواچنی ایش پہ میر مولاداد مشکل ء گرانیں کارے ات کہ آ گوں میدان بہ نشتیں ءُ ماھی بہ گپتیں…… نہ ……نہ میر مولاداد ء حدا پہ دگہ چیزے پیدا کرتگ ات۔ میر مولاداد یک دگہ چیزے بوگ لوٹ اِت ءُ من ء میر مولاداد ءِ ھمے واب ءُ واھگ دوست اتاں۔ 
	مروچی سہب ءِ میدانی سر ء لہتیں گپ جنگ ء پد من میر مولاداد ء وتی گوستگیں واب ءِ ھال دات تو آ کھنداِت ءُ من آئرا گوشتگ کہ من سکّ وش اوں کہ آ زندگ ءُ سلامت منی دیمء اوشتوک انت۔
	’’من نہ مراں... میر مولاداد گوشتءُ یک زرئے چُپی ء رند گوشت،
 من مراں ضرور بلے چُش زوت نہ مراں‘‘
	’’تو کدی مہ مر‘‘ من گوشان بوت۔ ’’تو شرین مردمے ئے تو جمڑّی ءِ تاریخ ء زان ئے، تو ایدگہ مردمان حال دئے، تو اے حاک ء گوں مہر کن ئے، تو جمڑی ءِ حاک ء وتی چمانی سرمگ کن ئے، پمیشا من نہ لوٹاں کہ تو بمر۔ تو زندگ ببو۔ چیء کہ گوستگیں شپ ء منی دست تئی مشہدی پاگ ء رسینتاں بلے تو ترند ترند گام زوران ات ئے کہ من ء موقع نہ رست کہ من تئی پاگ ء بہ گپتیناں ءُ ترا وتی نیمگ ء تیلانک بداتین کہ پدا تئی پاد چہ ڈگار ء سستاں ءُ تو چہ منی چماں زیان بوت ئے ءُ من یک چیگانٹے جت!
	من دیست کہ میر مولاداد ءِ چم تر بوتاں۔ پمیشکا نہ کہ آ منی واب ءِ تہء وتی مرک ء دیستگ ات بلکنا پمیشا کہ آ منی دل ءِ اوماناں، مارشت کرتگ ات ءُ آئرا بلکنا اولی وار مارشت بُوگء ات کسے آئرا مارگء اِنت، کسے آئی باروء پکرکرتگ ات ءُ کسے آئی دل ءِ لہڑگاں پوہ بوتگ ات.... زند ءِ تہء دومیانی دل ءِ لہڑگ ءُ حبانی قدر کنگ زند ءِ مزنیں نیکی یے ات کہ اچ ایشی گیشتر نیکی دنیا ءِ تہء نیست ءُ بلکنا اچ ایشی گیشتر وشی دنیا ءِ تہء نیست، اے دراج، تچک، کشادگ ءُ چہ بنی آدم ءِ وس ء ڈن دنیا ءِ تہء ایوک ء وتی ھمزات ءِ یعنی بنی آدم ءِ ڈکھ ءُ درداں مارشت مردم ء وش کنت نہ کہ جلاکیں روچانی نور ءُ برزیں کوھانی تلار پیمیں زند ءِ درد ءُ ڈکھ ءُ جاک و کنٹگ مردم ء سک مونجا ءُ ملور کناں، بلے وھدیکہ مردم ایدگرانی درداں مارشت کنت تو آئرا وتی جند ءِ بار ء گرانی سُبک لگ انت...
	پمیشا میر مولاداد ء یک وشی یے مارشت بوان آت کہ من پرائی وتی وابانی تہء پریشان و مونجا بوتگ ات اوں۔
	من میر مولاداد ء چاراِت ءُ وش بوتاں کہ آ زندگ ات آنکہ منی واب سک ترسناک اتاں، پمیشا آئی ھوش ء چپ کنگء پر من گوشت۔
	’’مروچی کتاب ءِ پٹ ءُ پول ء کجا روگی انت؟‘‘
	من دیست کہ میر مولاداد تاں دیر یک مزنیں دمےء ھچ گپ جت نہ کُرت، چو کہ آئی دل ء ھچ گپ ءُ ھچ ھبرے در مئیت....آئی درائیں گپ آئی چمانی تہء بیاھاں ءُ مچ بباں!
	رند ء آئی ارسانی یک ترمپے آئی کلکانی ھڈ ءِ سر ء یکدم اوشتگ ء پد ریڑھ کنان آئی ریش ءِ ٹالین اسپیتین مودانی تہء اڑاِت کہ میر مولاداد وتی مشہدی پاگ ءِ تہء ایشرا پاک کنان گوں وتی کانگریں ءُ پلوتگی ئیں توار ء گوشت۔
	’’تو ھر جاہ لوٹ ئے من گوں تو کایاں، تو گوش ئے کہ تو چرے کوہ ء جمپ بجاں من جناں، تو لوٹ ئے من وتء را زر ءِ تہء دور بہ دیاں، من وتء را دور دئیاں، تئی حکم بہ بیت واجہ کار!‘‘
	نوں منی واری ات کہ من پہ چشیں وپاداری ء بگریہاں، بلے من وتی ارسان داشت ءُ منی لُنٹ کرار کرار سران بوتاں کہ میر مولاداد ایشرا زانت کہ من بنی آدم ءِ ھمے کسان کسانیں مارگ ءُ مارشتانی سر ء گُڑ اِتاں کہ ھمے آدم زات کہ نام لوٹ اِیت ، دولت لوٹ اِیت ، عزت لوٹ اِیت ، طاقت لوٹ اِیت ، بلے آ چہ بنی آدم ءِ ھمے نازرکیں مارشتاں چہ زہر انت کہ وھدے ھمے نازرکیں مارشت آئرا زوران تو آوتء را چہ زمین ء چست حیال کنت کہ کس مذہبی تجربگے، کسی دگہ ازم ءُ صوت ء سازے آئرا انکس برز چہ ڈگار ء نہ زوراِیت چو کہ بنی آدم ءِ ھمے نازرکیں حیالانی بانزلاں بال کنان آ چہ وت ء، چہ دنیا ء چہ ہر چیز ء برز ء بالا بیت، چوکہ آ وتی انسان گری ءِ گڈی ئیں مزّل ء رس اِیت...
	’’میر مولاداد چے گوئشاں، اے زند چنکس مزنیں رازے ءُ ماں چنکس کسان ایں، چنکس گونڈ ایں، چنکس ترسوک ایں، چنکس بزدل ایں، چنکس ناپاک ایں، چنکس گناہ گار ایں، بلے دوئمی نیمگ ء…… خیر میر مولاداد کتاب ءِ باروء نوکیں حال؟‘‘
	’’کتاب ءِ باروء ھما جنکّ ء خبر انت کہ لہتیں روچ ساری ء ادء اھتگ ات گوں دوئیں ورنایاں چو کہ من ترا حال داتگ ات کہ آ مئے تیاب ءِ سبزیں سرکک ءِ نسل ءِ زیانی سر ء پٹ ءُ پول کنان اتاں۔ ءُ زی من ء جمڑی ءِ تحصیلدار نذیر حال داتگ کہ ھمے ٹولی یکوارے پدا آیگء انت۔‘‘
	’’کدی؟‘‘ جست کرت۔
	’’باندا پوشی، چیء کہ اے جنکّ امریکہ بوتگ ات ءُ ھما شپ ادء ھمے کتاب ءِ سر ء بازین گپ بوت اِتاں کہ من گوں آیان انکس دلگوش نہ بوتاں، بلے اے ٹولی بیت، چوکہ تحصیلدار نذیر گوشگء ات کہ آ باندا پوشی پدا کایاں کہ بلکنا اچ آیاں مارا گیشتر مالوم داری بہ رس اِیت۔‘‘
	من چپ بوت چو کہ من ء دگہ حیالے بئیت...
	’’نوں کجا برواں؟‘‘ من جست کرت ءُ پدا میر مولاداد گوشت۔ 
	’’مروچی ھچ جاھے روگی نہ انت چیء کہ مروچی من اِدء ریسٹ ھاؤس ءِ تہء پرتو اسپیتین’ پمفلٹ‘ ماھی گرادگ ءُ شر کنگء اوں، تو کدی اسپیتین پمفلٹ وارتگ واجہ کار!‘‘
	من زانت کہ مروچی میر مولاداد ءِ ھچ جاھے روگ ءِ تب نہ ات پمیشا من چپ بوت اوں۔
	پدا داد جان اھت کہ میر مولاداد آئرا چیزے پرمات ءُ آ در شت۔ 
	ماں ریسٹ ھاؤس ءِ برآمدگ، کاپر ءِ چیرا نندوک اتاں کہ تحصیلدار نذیر وتی پک اپ ءِ تہء اھت ءُ گوں من ءُ گوں میر مولاداد دست دات۔ بلے چرآئی ڈول ء ھنچش خبر کپت کہ آ باز ھولکی ءُ تلواری ات۔
	’’گوں تو کارے ھست میر مولاداد۔‘‘
	’’چے خبر انت؟‘‘ میر مولاداد گوشت ءُ پدا نذیر ء چو کہ منی ساڑی بوگ ءِ مارشت بہ بیت، آ وتی دلگوش ء گوں من کرت۔
	’’بہ بکش واجہ کار، مارا میر مولاداد ءِ لوٹ پمیشا بوتگ کہ تیاب ءِ سر ء پنچ مڑھ یعنے لاشگ گندگ بوتگ انت کہ لاش تازگ انت چو کہ لہتیں ساعت سازی آ مرتگ انت کہ رند ء آیاں دریا ءِ چول تیلانک دیان تیاب ء رسینتگ انت، نوں میر مولاداد بیت کہ آئی ساڑی بُوگء ایدگہ قانونی کاروائی بہ بیت...
	نذیر تحصیلدار ءِ حال دیگ ناگت ءُ اناگاہ ات چوکہ مئے دلانی تہء اوشتوکیں آپ ناگت توپان ءُ ھار ءِ تہء گرئگ بہ بیت۔
	میر مولاداد پاد اھت ءُ گوں من دیمی بوان گوشت:
	’’بہ بکش واجہ کار، تو وتی اسپیتیں پمفلٹاں بور ،من اھت اوں ۔‘‘
	وھدیکہ آ درکپتاں تو من پاد اھت چو کہ پنچ بدشتگیں لاشانی خبر من ء اُودء پہ آرام ء نندگ ء مئیل اِیت...
	من چہ کاپر ءِ چیرا پیروزگی رنگ ءِ دریا ءِ آپان چاران بوت کہ آئی چول چو اژدر ء دروشانپ جنان ء گرگشان اتاں ءُ پدا من ء حیال اھت کہ اے لاش کئی بوت کن انت؟ المی کہ آ ماھی گیر انت بلکنا آیانی بوجیگ یا کہ یکدار بُڈّ اِتگ انت کہ آ ھوژناکی ءِ تہء ھم ایلاک نہ بوتگ انت، کہ وتء را چہ موجانی بے رحمی بہ رکّینتیں۔ کئے زانت کہ اے چونیں مردم اتاں۔
	وھدے کسے مراِیت تو من ء سکّ ارمان بیت۔ من ء چہ کسانی ء گوں مروکیں مردمان چو بزاں یک مزنیں ھمدردی یے، ءُ کئے را ھمدردی نہ بیت؟ ھر آدم ذات وھدیکہ دومی ءِ مرک ءِ حال ء اشکن اِیت تو آئرا ارمان ءُ افسوس بیت۔ بلکنا ھر مرک ءِ خبر مارا وتی مرک ء چہ آگہ کنت کہ آ مرتگ گڑا مارا ھم مرگی انت کہ عربی زبان ءِ تہء انا اللہ ء و انا الیہ راجعون گوشگ بیت ءُ ماں وتی زبان ءِ تہء ھدا مرزی ءِ باروء گوشاں کہ ھدا آئرا بہ بکش اِیت! یعنی آئی گناہ ء پہل بکنت! ءُ بس!……
	زند پدا روان دوان بیت، زندءِ چلشت پہ یک مردم ء نہ اوشت اِیت، ھر کس کہ پیدا بوتگ گڑا آئرا مرگی انت۔
	اے مرک ءِ یک کدرتی ئیں ھیالے بلے گوں من ایش یک نفسیات ویلے کہ من ء چہ ایدگرانی مرک ءِ خبر ء پد ھنچش توراِیت چوکہ اے دنیا ءِ تہء ھر وھدان مرک ءِ راج انت کہ زند ء ایشی تہء ھچ معنہ ء ھچ متلبے نیست……!…… وھدیکہ من کسان ات اوں تو مرک ءِ حیال من ء پہ ورگ ء، پہ واب ء، پہ نندگ ء پاد آیگ ء پہ ھچ وشّی ء نہ اشت چو کہ من وت مِرگء اوں....
	ءُ کسانی ء مستریں مردم مارا پنت داتاں کہ مرک ء چہ ترسگ کمزوری یے، بزدلی یے، مردم باید انت کہ مہ ترس اِیت، بلے مزنیانی اے پنت منی نفسیات برزی جالی ء گیشتر ودینتاں چوکہ اے مزنیں مردمانی ھچ خبر مہ بیت کہ حقیقت ء من چے پکر جنان اِت اوں…… من ء مزنیں مردمانی ھما پنت ءُ نصیحت چہ مرک ءِ ترس ء گیش ترسینتاں کہ آ زند ءِ یک مزنیں ویلے کہ ایشی نام موت ءُ مرک ات ھنچش پہ ارزانی گپتاں چو کہ ایش ھنچش بہ بیت کہ چہ کسے ءِ دست گلاسے آپ جال ڈگار ء بکپاں ءُ آئی آپ ڈگار ءِ سر ء برھتکاں…… نہ پمن وتی گوئنڈوئی ءِ زمانگ مرک چہ کلّان مزنیں ترسناکیں چیز ات کہ مزنیں مردم ایشرا پوہ نہ بوتاں ءُ مدام پنت داتاں... ءُ چو کہ من ء توراِت کہ آیانی ھمے پنت چہ مرک ءِ ترس ء گیش ترسناک اِتاں، چیء کہ منی کسانیں دماغ مرک ءِ باروء یک ھنچشیں دلبڈی یے لوٹ اِت کہ آ گوں منی نفسیاتی برزی جالی آں گوں ھم شور ءُ ھم صلہ بہ بیت، بلے گوں مزنیں مردمان ایشی اچ توجیلے گون نہ ات کہ ساری ء مزنیں مردمانی حدا ءِ حیال یک بیرگیر ءُ ترند تبین حدایے اتاں کہ مرک ء پد بزاں ماں یکدم آئی قہر ءُ غضب ءِ چیرا اھتاں، پمیشا من مرگ نہ لوٹ اِت ، چو کہ ھر کس مرگ نہ لوٹ اِیت ، منی ڈول ء!…… بلے من چہ زند ء ھم ترس اتاں کہ حدا ایوک ء چہ مرک ء پد مردم ء نہ گومباشیت، سزا نہ دنت بلکنا ھمے دنیا ءِ تہء ھم سزاوار کنت!…… پمیشا من ء اے دنیا ءُ آ دنیا ھر دو دوست نہ اتاں ءُ من ء مرک ترس مدام گون ات ءُ منی ماس من ء دم کرت تانکہ منی ترس زیان بہ بیت، بلے راستیں حبر ایش انت کہ من کدی وتی اے ترس ء چہ وتی دماغ ء در نہ کرت۔
	ءُ وھدیکہ من مزن بوتاں، من ء اے ترس گیشتر مولشت دیان بوت کہ من ایشرا وتی پکر ءِ رو ء جتا جتائیں نظریہ ءُ فلسفہ یانی تہء تعبیر کرت، بلے اے ترس چہ منی دل ء نہ شت ءُ ھنچش منت۔ رند ء من بازیں کتاب ونت کہ جتا جتائیں دود ءُ ربید گانی تہء مرک ءِ حیال چے انت؟ سقراط ءِ مرک ءِ حیال من ء دوست اھت کہ مردم ء انچا مرگی انت گڑا پہ راستی ء پرچے مہ مراِیت، بلے راستی چے ات؟
	وھد گوزان بوت کہ نہ من راستی ء زانت کہ راستی چے؟؟ ء نہ کہ مرک ء پوہ بوت بلکنا چہ ھر دوکاں من ء ترس آیان بوت چو کہ من ھر دوکان زانت مہ کناں ءُ ھمے جاور ءِ تہء بمراں!
	مرک یک ھنچشیں چیزے کہ ایشی باروء اچ راجی چاگردے توڑیکہ آ مذہب بہ بیت کہ فلسفہ حتماً گوشت نہ کنت کہ یک مردمے وتی درائیں فلسفہ ءِ نظریات ءُ مذہبی عقیدگاں ابید ذاتی صورت ء چون گوں مرک ء ھم دیم بیت یا کہ مرک ءِ دیمء اوشت اِیت، ءُ تانکہ آ زندگ انت آ یک فلسفہ یے ٹاھینتگ تانکہ عقیدگے داراِیت بلے یک فردے ءِ حتمی ئیں تجربگ چے باں؟ ایشرا ھر ذات وتی ڈول ء، زانت ءُ پوہ بیت پمیشا کہ چو زندگانی ء ماں وتی مرک حیالان وت جوڑ کنان کہ المی صورت ء ماراچے جاور ء مرگی انت ءُ ھمے سبب انت کہ مرک ءُ رند، زند ءُ مرک یک چیزے ءِ دو بہر انت ءُ اچ وت ء جتا نہ انت، اگاں مرک چہ رند ء جتا بوتیں تو آ اچ ماں چٹ جتا بوت کہ ماں بلکنا اچ آئی مہ ترستینیاں چو کہ ما نہ زاناں کہ یک قاتلے ءِ تجربگ چے بنت وھدے آ قتل کنت؟ ھنچش اگاں ماں مزانتین کہ مارا مِرگی انت،یعنے ایش گوں مئے زند ء گوں مہ بوتیں، قوماں اچ ایشی انکس مہ ترستین، بلکنا گوں زند ء مئے حب انکس مبوتین چو کہ نوں مئے تہء ھست چیء کہ ماں زندگ بوگ لوٹاں تانکہ ما مہ مراں ءُ ماں پمیشا مرگ نہ لوٹاں کہ مارا زندگ بوگی انت کہ مئے یک ’مشنے‘ یک لیکہے، یک مزّلے کہ ماں ایشرا زانگ لوٹاں ءُ زندگ بوگ ءِ معنہ وت زندگ بوگ ءِ تہء انت، زند وتی لیکہ وت انت ایشی ء ھچ مذہبے، ھچ فلسفہے بیان کرت نہ کنت، پمیشا مذہبی پیروکار وتی پیگمبرانی گپ ء باز کم پوہ بوتگ انت، چیء کہ پیگمبر مرک ء زند ءِ یک بہرے حیال کنان آئی تہء زندگ بوتگ انت، وھدیکہ ماں مرک ء چہ زند ء جتا چاران پمیشا ماں ھر وھد ء ترساں، ماں چہ زند ءِ ویلاں گیش ترسان پمیشا ماں مرگ لوٹاں تانکہ ماں زند ءِ درداں مگنداں کہ باز درداں ماں بلکنا سگ اِت نہ کناں پمیشا مرک پما یک باھوٹے بیت۔ مِرگ باز ارزان انت، زندگ بُوگ باز گران ءُ مشکل انت، ھر کس زندگ بُوگء اھم سرپد بیت، آ مرک ء نہ ترس اِیت، ھر ھما مردم چہ مرک ء گیشتر ترس اِیت ھما کہ زند ء گوں گوازی کنت۔ زند یک باز سنجیدگیں چیزے، بلے مئے ردوم، مئے زاتی چاگرد، مئے علم ءُ زانت، مئے درائیں نظام مارا زند ءِ سبک پہ شری ء دات نہ کنت گڑا مارا مِرگ ءِ باروء چے گوشت کنت؟ پمیشا تو تنے وھدی وھدے من کسےّءِ مِرگ ءِ باروء اشکنیں تو منی دماغ ءِ تہء منی کسانی ءِ روچ کایان ءُ من ھما درائیں تجربگاں یات کناں چوکہ مرک پمن زند ءِ مزنیں راستی یے، ءُ چو کہ من ء ھچ زندگ بُوگی نہ انت……
	گوں وھدے گوزگ ء من وتء را چہ مرک ء گیشتر بلد کنگء پہ زند ءِ ھما تک ءُ پہناتاں پکر جنان اوں کہ آیانی کنگ ء پد من بلکنا بزاناں کہ اے چیزانی کنگ ء پد چو کہ من وتی زند ء گوں ھم پہ شری ھم دیم بوت کناں ءُ وتی مرک ء…… منی اے واھگ چے انت؟
……ءُ تانکہ من وتی زند ءِ ھمے تک ءُ پہناتاں نہ چاراِتگ من ء چہ مرک ء ترس کیت بلے من زندگ بُوگ لوٹاں…… زند ءِ درائیں ڈکھ ءُ درداں گوزگ ء پدپ من نوں یک راھے پشت کپتگ، بلکنا نوں من زند ءِ ھما چار راہ ءِ سرء اوشتوکاں ، کہ من ء باز سکین ء تہلین پکر کنگ کپ اِیت، آنکہ بازیں پیسلہ من ساری کرتگ کہ من برآیاں وشی انت، بلے نوں چہ وتی ناامیتیاں پد درائیں دنیا ء ذمّہ وار کنگ لوٹاں، تانکہ منی گم دنیا ءِ یک مزنیں گمے جوڑ بیت، منی ارس دنیا ءِ ارس بباں ءُ منی وشّی دنیا ءِ وشی بباں…… من وتء را یک تنکیں دیوال ءِ تہء بند کنگ نہ لوٹاں…… دنیا ءِ باروء وتی تجریدی پکر ء من ایوک وتی سر ء کاربند کنگ نہ لوٹاں بلکنا ایشی ء درائیں دنیا ءِ سر ء آرگ لوٹاں چیء کہ منی ورنائی ءِ علم ءُ زانت ء ردوم من ء یک تجریدی فکر ءِ وتی انسان گری ءِ باروء وتی مردمانی انسان گری ءِ باروء ھنچش اے دنیا ءِ درائیں انسانیت ءِ باروء داتگ ءُ من ھمیشرا برگ لوٹاں ءُ تانکہ من چش نہ کرتگ منی ارواح ء آرام نہ یات ءُ مرک ءِ حیال من ء ترسینت، ءُ وتی ناامیتیانی تہء وتی ھوش ء چہ مرک ءِ ترسان دور کنان ء زندگ بُوگ ءِ واھگانی ھاترء من انکس دور تیاب ء اھتگ تانکہ اتحادی پؤجیانی ھما انگریز جرنیل ءِ جنین آدم ءِ کتاب ء بوانیں کہ بلکنا اچ آئی وانگ ء پد منی تہء یک نوکیں زند ے بئیت۔
	بلے مرک ءِ حیال ادء ھم من ء پہ آرام ء نئیلاں، نوں بچار اے پنچ مردم دریاءِ توک ء بُڈّ شتگ انت، اے کئے انت؟
	من تاں دیر کاپر ءِ چیرء اوشتوک میر مولاداد ءِ آیگ ءِ راہ چار بوت اوں۔


……۴……
بیگہ

	وھدیکہ جمڑّی ءِ پیروزہ گیں ٹاک نیمروچ ءِ روچ ءِ برئکش ءِ چیرء گرگشان بوت ءُ آئی اژدریں زبان ایوک ء تاں تیاب ءِ ریکان سر بوت ءُ آ دیم نہ بوت تو آ وتی جند ءِ جسد ءُ جون ءِ تہء گرگشان برز ء بال بوان چو کہ چہ سارت مہ کپ اِیت! ءُ آئی سربر چو برنجی ئیں تالے ء شہم جنان بوت کہ گندوک ءِ چم اودء اوشتات نہ کرتاں کہ ھر چمّ وتء را چرائی چارگ ء دور داران بوت تانکہ روچ بیگہ بوت ءُ زر چو پاگاس ء وتی رنگ بدل کنان سرد کپان بوت۔
	ءُ گوں روچ بیگہ بُوگء بان ء کوٹی ءُ کوھانی ساھگ دراج بوان بوتاں ءُ ھر مردم وش بوت چوکہ زندگانی ءِ جہد ءِ تہء مردمان یک بارسو ءُ یک سکینے بہ رس اِیت...!
	چہ روچ ءِ کپگ ء باز ساری من ریسٹ ھاؤس ءِ خدمتگار ء گوشت آ دو کرشی ریسٹ ھاؤس ءِ تلگ ء ایر بکنت کہ پدا من ھموداں نشتُن ءُ جمڑی ءِ پیروز گیں آپانی سر ء پاد آؤکیں چولان چاران بوت ءُ روچ ءِ برمشان سیل کنان بوت کہ روچ چو جمجلائی کنوکیں ء لمبوکیں پومپے ءِ پیمء درا بوت ءُ من ء ھیال اھت کہ چے جرنیل ءِ جنین آدم ھمے پیمء روچ ءِ ایرات ء چاراِتگ چو کہ من چارگء ات اوں یاکہ آئی چمانی گندگ چٹ جتائیں گندگے بوتگ؟
	ءُ پدا من وتء را کرسی ءِ سر ء شر جامہ نند کرت ءُ روچ ءِ جالگ ءِ سفر ء چاران بوت کہ نوں من بلکناں روچ ءِ کپگ ء وتی چمانی تہء چارگء نہ ات اوں بلکنا مسز ڈورس لینگ ءِ چمانی تہء چارگء ات اوں! ءُ من ء چوکہ مسز ڈورس لینگ ءِ چمانی تہء روچ کپگ ءِ ندارگ دوست آیگء ات۔ ءُ یکدمے من ء ھنچش توراِت چو کہ من وت مسز ڈورس لینگ اوں، اتحادی پؤجیانی انگریز جرنیل ءِ جنین!....
	زمانگ ھما انت 1944؁ء یاکہ1943؁ء جنگ عظیم ءِ سیائیں لوڑ ءُ جمبر گوات گران ھر نیمگ ء تالان انت۔ دژمن ء ھر جنگی پڑ ء بے سوبی بُوگء انت، کسّ نہ زانت کہ دیمتر ء چے بیت؟…… بلے مروچی جرنیل وش انت کہ انوں اچ زر ء اھتگ کہ اُودء مئے اتحادی پؤجانی بحری بیڑہ اوشتوک انت کہ چہ دور ء بحری جہاز چو شارے ء درا باں کہ گب گبّ پچیں رزر ءِ تہء چپ چپ اوشتوک انت ءُ آھانی سر ء اتحادی پؤجانی بیرک گوات ءِ تہء پترنک جنان انت کہ مئے یونین جیک ءِ بیرک چہ کلّان دیمء انت، امریکائی جہازانی سر ء آھانی بیرک جنوک انت ءُ چہ کلاّان مزنیں حبر ایش انت کہ ا رسی جہاز ھم جہازانی فلوٹیلا ء گون انت۔ آنکہ ارس ءُ مئے زند گوازینگ ءِ نیام ء مزنیں پرکے ھست کہ ماں وتء را آزات دنیا ءِ مردم حیال کناں ءُ ارس ءِ تہء یک پارٹی حکومت انت۔ ادا کمیونزم و سوشلزم انت ءُ مئے نظام سرمایہ داری انت۔ ارس درائیں دنیا ء سوشلسٹ نظام ءِ تہء آرگ لوٹ اِیت بلے ماں لوٹاں کہ دنیا چہ یک پارٹی ءِ مطلق العنانی ء چہ دور بہ بیت۔ اے دوئیں نظریہ آنی نیام ء جنگ انت بلے اے نیام ء چہ کلّان مزنیں جنگ جرمن فسطائیانی انت، ٹیلرئیگ انت کہ یورپ ءِ دو بلا ءُ سیائیں قوت، جرمنی ءُ اٹلی ،ہٹلر ءُ مسولنی ءِ سروکی ء پہ دنیا ءِ تباھی ءُ زیانی ء یکجاہ بوتگ انت، کہ شگرب ءِ تہء جاپان ءُ نیام ء ترکی انت کہ آ آزات دنیا ءُ ارس ءِ کمیونزم ھر دوکانی بدی وار ء بدواہ انت کہ آ دنیا ءِ سر ء یک فسطائیتے آرگ لوٹ اِیت یعنی گوں زور ء زوراکی حکومت کنگ۔ ہٹلر تو گوش اِیت کہ جرمن قوم ءُ جرمن نسل چہ کلّان برزیں ءُ اعلیٰ ترین نسل انت، دنیا ءِ تہء یک نوکیں سوشل ڈارونزم پاد اھتگ، حدامئے درا آں بہ رکھین اِیت، بلے من ء امیت انت کہ الم ء ماں کٹ ءُ سوب ء گوں دوچار باں ءُ جرمن، لاطینی ءُ جاپانی فسطائیاں شکست بیت.... پمیشا تو ارس گوں آزاتیں دنیا ء یکجاہ جرمن ءُ لاطینی ء جاپانی فسطائیانی گوں مڑگء انت…… اے ارس ءِ بلکنا یک شریں پیسلہ یے کہ ارسی ایشرا دئیاں گوئشاں یعنے دو جتائیں نظریاتی ملک گوں وت ء تپاک بکناں ءُ چہ جنگ ء بگیر وتی ویلانی ھاترء راھے دربگیج انت!…… ائے شرین ھبرے...
	……مروچی سوب ء جرنیل صاحب جمڑی ءِ زر ءِ تہء پہ وتی جہاز ء روگ ء ساری من ء دروت دات ء پدا رادگ بوت کہ مروچی جرنیل صاحب وتی اسپیتین وردی ء یونیفارم ءُ اسپتین کلاہءِ تہء گواچنی امیرالجرئے درا بوت کہ آئی دراجیں بالاد آئی سوزیں چم ءُ آئی دستانی سکی ءُ بدن ءِ لاگری من ء درا دوست باں ءُ من چہ وتی سیر ء ساری لوٹ اِت کہ منی مرد ھنچشین مردے بہ بیت کہ آئیءِ پیکر ءِ سر ء من پہر بہ بنداں!…… ءُ گواچنی من وتی امیرالجر ءِ سر ء پہر بنداں!……
	……ءُ من وشی بُوگء انت کہ من گوں وتی امیرالجر ء گون اوں ءُ جنگ ءِ تہء چو بزاں من ھم بہرزورگ ء اوں،دوئمی جنگ عظیم ءِ تہء کہ دنیا ءِ واب پرّیتگ ء قومانی حطرہ زرتگ،ھر قوم ءُ ملک پریشان انت کہ گوں آئی چے بیت ءُ چے نہ بیت۔ بچار من بنچک ء بیخ ءُ بن ء بنیات ء حطرہ انت ءُ ماں لوٹاں کہ اے جنگ یکدم ھلاس بہ بیت تانکہ ماں پہ وت ء پہ وتی آئیوکیں نسلاں یک نوکیں دنیایے بہ ٹاھین آں، یک نوکیں امیتے بہ دیاں نہ کہ اے جنگ مئے امیتاں ھم زیان کنگء اِنت……! ءُ من ء وشی بُوگء اِنت کہ من گوں وتی امیرالجر ء گون اوں کہ پدا وھدے ماں سوب کناں تو من ء امیت انت کہ منی امیر الجر ملکہ معظمہ مزنیں لقبے دنت!…… اے من ء امیت انت…… ملکہ معظمہ ء من گوستگیں زمستان ء ونڈ سر ءِ یک دیوانےءِ تہء دیستگ ات کہ آئی مزنیں ھیٹ، آئی بشکھندگی، آئی زیبائیں دنتان کہ مردم لوٹ اِیت کہ مردم یکدم آئرا وتی مزنیں گوھارجوڑبکنت چیء کہ آئرا گوں ماں ھنچش مہروانی ھست چوکہ یک مزنیں گوھارے ء گوں وتی ایدگہ کسان ء گونڈیں گوھار ءُ براسان بیت۔ ملکہ معظمہ چٹ پما یک مزنیں گوھارے۔ ءُ مارا حدائی شکر انت کہ مارا ملکہ معظمہ رستگ۔ آئی لاگر ءُ شتکین مرد ڈیوک ء بچار چنکس نما کنت کہ گوں ملکہ معظمہ پشت پشت گون انت چو کہ من وتی امیر الجر ءِ پشت ء گون اوں۔ منی امیر الجر ھم چہ ڈیوک ء چہ ہرل آف ونڈسر ء کم نہ انت۔ من آئی سر ء پہر بندآں۔
	دوشی جمڑّی ءِ بال دوم ءِ تہء من گوں یک دگہ ورنائیں افسرے ء ڈانس کنان اِت اوں کہ آ مئے نیوی ءِ تہء کپتانے ءُ سک زیبا اِنت کہ آ منی دستانی پنجگانی تہء وتی پنجگاں دیاں ڈانس کنان ات ءُ من ء منی امیر اجلر ءِ باروء گوشگء ات کہ آئرا چنکس ایدگرانی حیالداری ءِ مارشت ات کہ آ نہ لوٹ اِت کہ ادء کسے ء را ڈکھ ءُ تکلیفے بہ بیت۔
	……چیء کہ بحرۂ جہازانی چن ءُ لانچ کئے دست ء انت تو کپتان کرار کراریں میوزک ءِ لہڑگانی سر ء من ء گوشگء ات کہ امیر الجر وھدیکہ درائیں اتحادی پؤجیانی دیوان ء یونین جیک ءِ چیر’ ایچ ایم ایسن باربیڈوس‘ ءِ لوٹائینت کہ ایشی تہء درائیں یوروپائی جہازانی امیر الجر باں کہ وھدے من ارس ءِ امیرالجر ء گندیں تو من ء سک وشی بیت کہ آ مئے جہاز ءِ تہء یونین جیک ءِ چیر ء جنگی نکشہاں چاراِیت ءُ جنگی بریفنگ گوش داریت تو من پہر بنداں کہ ارس پیمیں مستریں طاقت ھم گوں ماں نندوک انت، آنکہ ارس ء مئے آزاتیں دنیا ءِ حیال ءِ سرء سک ایراد ھست بلے نوں کہ جرمنی ارس ءِ سر ء ارش کرتگ ء اسٹالن گراد ءِ سر ء جنگ جاری ءُ ساری انت تو ارس مجبور انت کہ آ گوں یکے بہ بیت نہ کہ ارس مان اِیت ءُ نہ کہ آئی کمیونزم ءُ سوشلزم۔
	من ورنائیں کپتان ء بگل مہ بگل ڈانس کنان وتی امیر الجر ءِ باروء کسّہ گوش دارگء اِت اوں ءُ من وشی بُوگء اِنت کہ منی امیر الجر درائیں امیر بحرانی تہء تاک انت..
	……ھما شپ ’بال روم‘ ءِ تہء تاں دیرڈانس کنان رند ء شمپین وران درائیں افسر ءُ آیانی جنین امیرالجر ءِ ایدم آدیم ء نشتاں کہ من وتی امیر الجر ءِ کنک ءُ کشک ء نندوک آیانی گپان گوشدارگء اِت اوں کہ دژمن ء درائیں یورپ ءُ ایشیا ءِ تہء شکست ءِ سر ء شکست بُوگء ات کہ درائیں افسر ءُ آیانی جنین آدمانی دیم چہ وشی ء برئکش دئیان ات کہ ھر چنت زوت بہ بیت کہ اے جنگ بہ کُٹّ اِیت۔ بہ کُٹّ اِیت اے جنگ!
	وھدے ھما شپ دیر ء من ءُ منی امیر الجر وتی وتاک ءِ تہء اھت اوں تو امیر الجر من ء حال دات کہ ارس جہاز ءِ امیر البحر ترند طبعیتیں مردمے کہ ھر وھداں ترندان ترند انت کہ چرآئی درائیں افسر ترس انت، چو کہ آ وتی جہاز ءِ تہء کمیونزم نافذ بہ کنت!…… ءُ امیر البحر ءِ ھمے گپ من ء سک دوست بوتاں ءُ ماں ارس ءِ امیر البحر ءِ حرکتانی سر ء تاں دیر کھندیتاں……
	ءُ امیر البحر راست گوش اِیت کہ آخر اے ارسی مردم کمیونزم ء پرچے مذہبے جوڑ کرتگ انت؟
	جمڑی ءِ مروچیگیں دیگر ء شام چرائی درائیں بیگہ شام ء دیگراں نمادار ءُ زیبا اتاں۔
	……ءُ من وتی وتاک ءِ تلگ ءِ سر ء نندوک روچ ءِ کپگ ء چارگء ات ءُ من ء یکدم مارشت بُوگء ات چوکہ من یک دگہ دنیائی ءِ تہء بیا ئیں، چوکہ جمڑی ءِ تیاب چہ دنیا ءِ کلّین تیاباں گیش نمادار، صاف، تچک ءُ ازلی بیت۔ ءُ من سک وش اوں کہ اتحادی پؤجی جمڑی ء وتی وتاک کرتاں نہ کہ اے تچکین بندرءُ تیاب ء دگہ شرتریں ھندھست کہ من امیر البحرین ء موٹر بوٹ ءِ تہء، آئی جہاز ءِ تہء درائیں بندر ء تیاباں نشان داتگ بلے جمڑی ءِ وتی زیب ءُ نمایے کہ ایشی زیب ءُ نما دنیا ء نیست! یک، دوئمی جمڑی چہ ایران ء نزینک انت کہ ایشی برزگ ء اوگانستان بنا بیت کہ اتحادی پؤجیاں ترس انت کہ جرمن وتی زمینی لشکر ء انگر دیم مہ دیاں پمیشا آھشکی ءُ آپ ھر دوکانی سیم سر ء نندوک انت۔ من چہ امیر البحر اُشکتگ کہ اے ڈیھ ءِ کتبی نیمگ ء جرمن ءِ جاسوسی ہٹلر ءِ راھبندانی واسطہ گوں ملکی ئیں مردماں کار کنگء انت ءُ ہندوستان ءِ آزات ھندوستان ءِ یک پؤجے جوڑ کنگ بوتگ کہ آ پہ ھندوستان ءِ آزاتی ء گوں جاپانیاں گپ ءُ تران کنگء انت کہ اے درائیں حطرہاں پد اتحادی جمڑی ء وتی وتاک جوڑ کرتگ انت ءُ ایش پمن یک وشی بہتیءِ ھبرے کہ مروچی من گوں وتی مردء گون اوں ءُ جمڑی ءِ گواتانی تہء اوں۔
	تو من مروچیگیں بیگہ ءِ گپ جنگء اوں کہ اکتوبر ماہ ءِ سری روچانی پرگوئشیں گواتانی تہء جمڑی ءِ پیروز گیں آپ چہ دور ء چو آدینک ء بل بلان ات ءُ روچ ءِ پومپ کدی زرد، کدی نارنجی، کدی وانگڑی ءُ نارنجی ءِ ھوار توارین رنگانی تہء برئکش دیان چہ گوزند ء آدیم کپان ات ءُ منی کلکان چہ زر ء پاد آیوکیں سر گوئش دروت دیان اتاں کہ منی چم جمڑی ءِ پشتی نیمگ ءِ بور ءُ حاکی ئیں کوہ ء ٹبان سر کپان ءُ واردم ء بے جمڑی ءِ کپوکیں روچ ء کپان اتاں کہ من مروچیگیں بیگہ ء کدی نہ شموشیں ءُ چون ایشی تہء یک جادو ءُ سہرءِ پیمیں کششے ات کہ من ایشی تہء ڈب شتگ ات کہ منی چار مہ کنڈ یک امن ءُ ایمنی یے ات۔ دور مئے اتحادی پؤجیانی آپی جہازانی فلوئیلا دور ء اوشتوک اے ھند ء اے آپان چہ دژمن ء رکینگ ء اتاں کہ پدا پہ وتی پؤجیانی کٹ ءُ سوب ءِ واسطہ چہ منی دپ ء دعا دراھتاں کہ یا حدا تو مئے مردماں سوب بدئے! یا حدا دژمن ء کور بکن! یا حدا آزاتیں دنیا ءِ واباں پیلو بکن۔
	مروچیگیں دیگر ء من وتی جاہ ء نندوک اچ سُرگء نہ ات چشکہ منی درائیں بت سنگ بہ بیت، من سنگ بوتگ ات، من دنیا ءِ تہء بازیں تیاب دیستگ ات، وتی ملک انگلستان ءِ تیابانی سر ء من کپوکیں روچ ءِ ندارگ کرتگ ات بلے ھما ندارگ کہ جمڑی ءِ تیاب ء ات آ دنیا ءِ اچ تیاب ءِ سر ء نہ ات۔
	روچ کرار کرار کپگء ات کہ منی چم برائی سک اتاں کہ ناگت ء دور چہ کتبی نیمگ ء بالی گراب ءِ گرگ بوت کہ اے گورئگ کوار سرار ودّان بوت ء پدا نزینک تر بوان بوت ءُ من وتی چماں اولی وار چہ روچ ء برز کرت ء بالی گراب ء چارت کہ اے مئے اتحادی پؤجیانی ’رائل ایرفورس‘ ءِ یک شاکے ات کہ آ ھر دیگر ء سیم سر ء بال کنات بوت ءُ پدا جمڑی ءِ سجئیں بالی پٹ ء نشت کہ چہ مئے وتاک ء برزگ ء کوہ ءِ ڈل ءِ سر ء نوں اے بالی گراب نندان ات کہ ادء مئے ایدگہ جنگی بالی گرابانی ’ھینگر‘ئے ھم ھست کہ ایش درا جرنیل ء منی امیر البحر ءِ دست ء انت....!
	من شاک بالی گراب ءِ نمبران وانان بوت کہ آ چہ منی سر ء گوئزان ات کہ من چرائی نمبر ء زانت کہ ایشی پائلٹ کئے انت؟ من درائیں نیوی ء ایرفورس ءُ آرمی افسران زاناں کہ آ ادء مئے’ بیس‘ ءِ تہء وتاک انت کہ بال روم ءِ تہء ماں شپ درا یکجاہ شراب وراں ءُ ڈانس کناں کہ مئے زند گوں وت یک دگر ء چو بزاں بندوک انت چیء کہ ماں درا جنگءِ تہء، جنگی جاورانی تہء ان ءُ مئے درائیں مردمانی یک لیکہے ، آزات دنیا ءِ رکینگ!
	تو من ذکر کنگء اِت اوں کہ مروچیگیں دیگر ء جمڑی ءِ گوزند ء روچ ایرمات ءِ منی ندارگ ءِ چارگء شاک بالی گراب حراب کرت کہ گوں آئی توار ء منی گوں جمڑی ءِ روچ ءِ ایرمالی ءِ دلگوشی پرشت…… اے شاک بالی گراب ء فلائٹ لیفٹینٹ ’اورول ‘ چلائینگء ات، جارج اورویل!…… باز شیتان باز ھشیاریں ورنایے ات، آ مدام کدی کدی سوب مالہ پہ وتی جاسوسی ءِ کاران بال کنت ءُ چہ بیس ءِ سرء گوزاِیت کہ ماں درا چرآئی سیلف پروپیلرانی توار ء پاد کایاں۔
	……ءُ من باز رنداں’ میس‘ ءِ تہء ’بال روم‘ ءُ کتاب جاہ ءِ تہء جارج اورول، گوشتگ کہ چو شیتانی ء مکر مکنت، بلے آکنداِیت ءُ وتی کلاہء در کنت ءُ منی دیمء وتی سر ء جال کنت ءُ گوش اِیت ’’جرنیل صاحب ءِ حکم انت کہ من بال بکناں، من ء حکم ء منّگی انت ءُ من بال کناں، اگاں تو گوش ئے کہ جرنیل صاحب ءِ حکم ء مہ منّ تو من حاضر!
	وھدے جار ج اورل ءِ چشیں گپّان گوشداریں تو من ھم چپ کنیں کھندین کہ یک ء دو رندان آ من ء لوٹ اِتگ کہ من ھم گوں آئی بال بکنیں تانکہ جمڑی ءِ ھما ندارگ کہ چہ گواتاں درا بیت آ بلکنا چہ ڈگار ء درا نہ بیت۔ چیء کہ’ اورول‘ ءِ گوشگ ھمیش انت کہ آئی شاک ء جمڑی ءِ گوات بال دیاں نہ کہ آئی اِنجن!…… ءُ اورول ءِ گوشگ ھمیش انت کہ جمڑی ءِ گواتان حدا وت یک دگہ سرگوشی ء یک دگہ جادویے داتگ کہ دنیا ءِ ایدگہ گواتانی تہء نیست۔ ءُ جارج اورول گوشت کہ وھدے آ بال کنت تو یکدم جمڑی ءِ تیاب گوں وتی پیروز گیں آپاں درا کنت کہ یک نیمگ ء روچ درآیگء انت کہ آپ برئکش دیان انت، دوئمی نیمگ ء روچ تنے وھدی سر نہ بوتگ بزّ ءُ سیائیں آپ درا باں ءُ پشت ء بوریں کوہ، کوھانی تہء پٹ ءُ ڈل ءُ ڈگار ء ڈگار ءِ سر ء سبزیں کِکّ ءُ کاہ بوچ درا یک دگہ ندارگ ءِ چمانی دیمء کارانت کہ مردم حدائی وتی ازم کاری ءِ سرء گڑاِیت۔ جارج اورل مسکرہ ءِ تہء گوئشیت کہ جنگ ء پد آ ھمداں سیر کنت ءُ گوں ملکی ءِ جنکےء وھد گوازین اِیت، کہ کدی کدی تیاب ءِ سر ء مارا ملکی مردم گندگء کایاں کہ آ گیشتر ماھی گیر انت، بزھگ، لنٹ ھشک، لاچار، بے تعلیم، بے ازم کہ شپ ء آیانی لوگانی تہء ڈیوایے ھم روک نہ بیت، کہ یک ھاموش شپ ءِ تہء آ وتی زند ء گوازینان، جرنیل صاحب گوشت کہ پرے مردماں باید انت کہ مپت علاج بہ بیت ءُ پرایاں اسکولے مِکّ کنگ بہ بیت۔ یک رندے جرنیل صاحب وت تیاب ء شت ءُ آیانی کمک کرت کہ جرنیل ء اے مردم سک دوست باں کہ جرنیل گوشت کہ ماں نوں اِدء وتاک ایں، وھدیکہ اے مرد چہ قرنانی قرن ادء نندوک وتی تیاباں رکھیننگ ء انت!……
	ھما دیگر ء وھدے جارج اورول مئے پشت ء کچہ ئیں بالی پٹ ء نشت تو من ء برآئی زار اھت ءُ انِشپی من لوٹاں کہ آئرا بگوئشاں کہ وھدے آ چہ وتی جاسوسی ء دست ھلاس بیت تو حدائی نام ء وتی بالی گراب ء شام ءُ دیگر ءِ تہء جمڑی ءِ بالی پٹ ء مہ نندارین اِیت.... یا ھما وھد ء وھدیکہ جمڑی ءِ گوزند ء روچ ایرمات بُوگء بہ بیت……!
………………
	وھدیکہ روچ کپگء بوت تو میر مولاداد اھت ءُ ھورکیں کرشی ءِ سر ء نشت۔ پدا ماں ھر دو جمڑی ءِ روچ کپگء چاران بوتاں کہ یکدمے ساری من اتحادی پؤجانی جرنیل ءِ جنین آدم ڈورس لینگ ءِ چماں گوں جمڑی ءِ روچ کپگ ء چاران ات اوں۔
	پدا میر مولاداد من ء حال دیان بوت کہ آئرا تحصیلدار نذیر تیاب ء برتگ ات کہ اوداء پنچ بڑھ ءِ لاشان آپ تیاب ءِ سر ء تیلانک داتگ ات ءُ میر مولاداد گوشگء ات کہ ائے مڑھ ملکی نہ اتاں بلکنا دور چہ پنجاب ء تعلق داشتاں کہ ایشاں امانت، کنئگ بوتگ ات ءُ گور کنگ بوتگ ات۔
	میر مولاداد دششمی مردم ءِ ھالاں داتگ ات کہ پنچ مردم بڈشت ات،مُرت اِت انت، بلے آیانی ششمی سنگت زندگ دراھتگ ات ءُ مسیت ءِ تہء باھوٹ بوتگ ات کہ میر مولاداد ءِ گوشگ ءِ رو ء اے ششمی مردم چہ سرام ءُ ترس دماغی صورت ء بروبر نہ ات کہ وتی ھول ءُ ترسانی نیام ء آ حال داتگ ات کہ آ چہ کراچی ءِ بندر ء یک بوجیگ ءِ تہء سوار خلیج ءِ ملکان روگء اتاں کہ اے درائیں کاران آ چیروکائی کرتگ ات۔ وھدے کہ آ چہ کرچی ءِ آپان دراھتگ ات ءُ چہ گوادر ء گوزان جمڑی ءِ آپانی تہء پترتگ ات تو جمڑی ءِ تیاب ء روژنائیاں گنداں بوجیگ ءِ مالک آیاں پرماتگ ات کہ گوں بوجیگ ء بندوکیں یک دار ءِ تہء سوار بباں ءُ ادء دبئی برواں!…… کجا دوبئی ءُ کجا جمڑی، بلے آ نہ زانتاں ءُ آیانی حیال ھمیش ات کہ جمڑی دوبئی انت، کہ اے درا بوجیگ ءِ مالک ءِ پریب کاری اتاں کہ اچ آیاں زر زتگ ات ءُ آ بزھگ پہ کارءُ روزگار ء خلیج ء روگ لوٹ اِتاں۔
	یکدار ءِ سرء سوار بُوگء رند وھدے آ جہلانکیں آیانی چولانی چیرء اھتگ ات تو چول آیان برز زرتگ ات ءُ جال زر ءِ گورء جتگ ات کہ رند ء ھمے ھولکی ئیں مردم ءِ گوشگ ءِ رو ء یک کوہ ءِ پیمیں چولے آئرا زرتگ ات ءُ گوں تیاب ءِ کوہ ء جتگ ات کہ وھدے آ سما کرتگ ات تو وتء را زندگ ءُ سلامت حُشکیں ڈگار ء دیستگ ات، ءُ پدا جِہان ماھی گیرانی میتگ ءِ تہء باھوٹ بوتگ ات کہ اے مردم ء را انتظامیہ ءِ دست ء دیگ بوتگ ات کہ لاشان امانتی گور کنگ بوتگ ات۔
	میر مولاداد ءِ کسّہ پُر ارمان ء پر افسوس ات، من ء اے واقعہ ء سر سکّ ارمان اھت۔
	پدا جمڑّی ءِ گوزِند ء روچ ءِ ایرمات ء چاران من حیال کرت کہ اے دنیا ءِ تہء مئے درجگ چہ یک مکسکے ء کسان ات، گونڈات بلے مئے شعور ءِ تہء اے درائیں دنیائی ءِ عکس درا بوت کہ زند ءِ لیکہ ھمے شعور ءِ پراھی ء کشادگی ء بگیر دگہ چے ات؟
	وھدے روچ کپت، ایراھت ءُ ایرمات بوت تو ماں تہء پُترت ایں...
٭٭٭











……۵……

نیمروچ

	ڈنّء اکتوبر ءِ ماہ ءِ روچے وتی زرد ءُ کمزوریں برئمشانی ھور کنان ات ءُ من ریسٹ ہاؤس ءِ کاپر ءِ چیرء نندوک چہ زر ءِ سرگوئشاں سواد زورگء اِت اوں کہ ناگتء یک جاپانی پِک اپے ریسٹ ھاؤس ءِ تہء پُترتءُ من دیست کہ چہ ڈرائیور ءِ کنک ء میر مولاداد جال کپت ء چہ پک اپ ءِ پشت ء یک ورنائیں مردے ءُ یک ورنائیں جنکے جال کپتاں کہ جنک ءِ مودانی رنگ ء پدر بوت کہ آ وتی سر ء حنی جتگ ات آنکہ آئی مود بلکنا اسپیت نہ اتاں بلے مرچی باندا جنکانی فیشن ات کہ آ وتی موداں کمکین سہر کرتاں تانکہ زیبا ءُ نمادار درا بکن انت!……
	جنک وتی چمانی سیائیں چشمک ایر کرتگ ات ءُ پشت ء وتی مودانی پونی یے بستگ ات، کہ گون آئی دراجیں گردن ءُ دراجیں بالاد ء سک برازاِیت۔ آئی پاداں جوگر اتاں ءُ یلہ ئیں جامگ ئے پوشتگ ات چو کہ مردانی دوہ کیتوئیں جامگ بباں ءُ آئی جنین ءِ پتلونے پادا ات۔
	وھدیکہ آ جال کپت تو پک اپ ءِ تہء وتی ھمراہءِ چیزان ھم زرت کہ پدا ورنائیں مرد ھم جال کپت کہ آئی سیائیں بروت ءُ کرّی ئیں مود ء برزین قد آئرا چو یک مزنیں ھوٹل ءِ بیرگے ءِ پیمء پیش دارگء اِت انت...
	وھدیکہ آ نزیک اھتاں تو میرمولاداد اچ کاپر ء جال گشان بوت ’’واجہ کار اے تئی مہمان ءُ کتاب ءِ باروء ایش ترا وت حال دینت…… ساری ء من گوں تو ھمے مہمانانی باروء گپ جتگ ات، کہ آ پیش ء ھم ادء منی مہمان بوتگ انت، کہ نوں مئے ڈیھ ءِ تیاب ء سبز ءُ سبریں سرکک ءِ سر ء گوں قومانی تپاکی ادارگ ءِ تہء کار کنگء انت کہ آیانی کار ھمے سبزیں سرکک ءِ رکھینگ انت…… اے سرکک مئے تیاب ء مچ انت کہ جمڑّی ءِ برزی نیمگ ء ……؟ ءِ تیاب ایش ھیک دئیاں ءُ ھموداں مزن باں……‘‘
	من پاد اھت ءُ ورنائیں مرد ءِ دستان گپت ءُ چہ منی دپ ء در اھت: ’’شاکر تو؟‘‘
	’’جی چاکر!‘‘ آمنی نام ء گپت ءُ من زانت کہ شاکر ھمیش ات کہ پدا ماں گوں وت یک دگر ء بگل گیر بوتاں۔
	شاکر یک زمانگے ھیرو جوڑ بُوگ لوٹ اِیت ، ءُ فلمانی تہء کار کنگ لوٹ اِت کہ چہ بی اے کنگ ء پد آ شال ء یلہ دات ءُ کراچی شت ءُ اُدا آئرا حیال اھت کہ آ بلوچی فلمے جوڑ بکنت کہ تنے وھدی اے زبان ءِ تہء اچ فلمے جوڑ نہ بوتگ ات چیء کہ بلوچ راج ءِ تہء جنکانی سکرین ءِ سرء آیگ تنے وھدی یک شگان ءُ سہارئے ات کہ فلم ھم تیاب ءِ سر ء فلم بندی بُوگی ات کہ آئی تہء ھما یلیں سرمچارانی زکر ات کہ آ وتی ڈیھ ء مدام چہ ڈنّی ارشان رکینتگ ات کہ ایشی تہء حمل جینئد نام ات کہ آئی ءِ مہرنگ ءِ زکر ءُ بیان ات کہ بلوچ راج ء ایراد ھست ات کہ بلوچ جنک چون یلیں سرمچارء دراں درا مہر کنت کہ ایش راج ءِ تہء سیاہ کاری یے گوشگ بوت پمیشا درائیں ورنا کہ ایشی تہء زانتکار ءُ وانند گیں ورنا اتاں شاکر ء نہ اشتاں کہ شاکر وتی اے فلم ء ریلیز بکنت ءُ آئی دیم درائی ء بکنت، آنکہ فلم تیار ات بلے چاگرد ءِ سکین بدواھی ء پد شاکر اے فلم ء ایوک ء کراچی ءُ شال ءِ گسانی تہء گوں وتی سنگتاں وھسکی ءُ بلیگ ڈاگ جاھانی سر ء چارگء بوت چیء کہ آ سک ناامیت بوتگ ات کہ اے گم ء ایوک ء جیو ازدیگال، بلیگ ڈاگ ء ریڈ ءُ بلیو لیبل گار ءُ زیان کرتاں کہ دگہ اچ توجیلے نہ ات!
	شاکر لہتیں وھد خلیج ءِ تہء کار کرتگ ات کہ آئرا کیسگ ء لہتین زر گون اتاں کہ ائے درائیں زرّاں آ فلم ء جتگ ات کہ نوں آئی ناامیتی بر حق ات۔
	من باز رنداں پر شاکر ء دیستگ ات کہ نوں آئی مود ھم اسپیت بوآن اتاں کہ نوں وتی گوئستگیں ناامیتیاں دور کنگ ء پہ آ قومانی تپاک ءِ ادارگ ء بلکنا ھمے سوب ء جائن کرتگ ات تانکہ آ گژن ءُ لنگڑی ء چہ مہ مراِیت!……
	ءُ آئرا وھدیکہ من دیست تو من سکّ وش بوتاں کہ آ تنے وھدی زندگ ءُ سلامت ات کہ اگاں بلوچی فلم نہ ، تو بلوچی سبزیں سرککانی سر ء پٹ ءُ پول حرابیں چیزے نہ ات…… زند ءِ اصل لیکہ حرکت ات، کار ات ءُ زند ءِ شپ ءُ روچ ءِ تہء بہر زورگی ات۔
	شاکر ءِ بگل کشی ءِ تہء گرمائشتے ات کہ ماں ھر دو ایشرا باز رندان پد یکوار دوارگ مارئگ ءُ مارشت کنان اتاں!
	رند ء من جنک ء وش اھتک کرت کہ آ وتی سیائیں شیشگی ئیں چشمکان چہ وتی چماں دور کرت تو من آئرا پجّہ آؤرت کہ آ عابدہ ات کہ شاکر ءِ فلم ءِ تہء ھیرؤن ات۔ عابدہ ھما پیمء شنک ءُ زیبا ات چو کہ من آئراشال ء دیستگ ات کہ آ زمانگ ء آ یک انگریزی اسکول ءِ تہء استانی ات ءُ شاعری ءُ لبزانک ء گوں حبّ داشت کہ کدی کدی مشاعرہ ءُ لبزانکی دیوانانی تہء منی ءُ آئی پجاروکی بوتگ ات کہ ھما زمانگ ء من آزمانک نویسی ءِ تہء نام پیدا کنئگ لوٹ اِت، چش کہ بگیر چہ آزمانک نویسی ء پمن حداء بحت ءُ طالع دگہ اچ چیزے نہ اشتگ ات کہ ایوک ء لبزانک منی راہ ات چو کہ ایشی منی تاریخی فریفگ ات کہ من وتی پس چارینوکیں، بگ جلوکیں، لنگار ءُ کین کنوکیں، قبیلہ داری نظام ءِ تہء پہ مدامی زند گوازینوکیں قوم ء ملک ءِ آزمانک نویس بباں، لبزانک ءِ تہء نام پیدا بکناں، چہ جائیکہ کسّ من ء بوان اِیت، کہ مہ وان اِیت، کس من ء پوہ بوتین کہ مہ بوتین۔ من ء گوں لوزان گوازی کنگی ات ءُ لوزانی تہء دنیا ء پوہ بُوگی ات کہ لوز پمن دنیا ء چارگ ءِ دریچگ اتاں کہ بگیر اچ ائے دریچگ ء من دنیا ء نہ زانت، وتء را نہ زانت ءُ حدا ء نہ زانت!
	ءُ ھما زمانگ ء عابدہ ءُ منی حیال دوست اتاں کہ ھر لبزانکی دیوان ءِ تہء آ وتء را اچ من نزینک کرت کہ آئی بادامی ئیں چم، بار گیں پونز، دراجیں قد ء سیائیں مود سک دوست اتاں کہ چہ کاراں گیش من ء آئی کھندگ دوست اتاں کہ وھدے آ کھندت تو من ء حیال بوت چو کہ درائیں دنیا کھنداِیت……
	بلے من ء کدی ھمّت نہ بوت کہ من آئرا بگوئشاں کہ عابدہ! بچار تو من ء سک دوست ئے انکس دوست کہ تو باور کرت نہ کن ئے!
	من ء ھمت ءُ جرات نہ بوت، بلے پدا من پرآئی یک پرفیومے گپت ءُ آئرا سوگات دات کہ آ منی ھمے سوگاتء وتی کلکاں ایر کُرت ءُ بوتلءِ دپء پچ کُرت ءُ وتی گردنء سپرے کُرت کہ آئی بو منی پونز ءِ تہء اھت کہ پرفیوم ءِ ھمے بو عابدہ ءِ زیبائی ءُ حسنء منی دیمء گیشتر صورتءُ پدر کُرت کہ گوں عابدہ ھر پوشاک شر لگ اِت، ھر پرفیوم براز اِت،ءُ ھر رنگ نما کرت، عابدہ اے دنیا ءِ تہء حسن ءُ زیبائی ءِ گڈی ئیں ھندات سری ٹول ات کہ اچ آئی رند حسن ءُ زیبائی نام ءِ چیزے نہ ات، اگاں زیبائی ھست ات تو عابدہ ءِ تہء اگاں نیست تو اچ چیزے نیست ات...
	پدا شاکر اچ آئی نزینک بوان بوت ءُ آئرا راضی کرت کہ آئرا فلمانی نیمگ ء بیاراِیت ءُ عابدہ راضی بوت، عابدہ ءِ ماس بلوچے ات ءُ پس چہ ڈن ء ات پمیشا آئی تخم ھوار سوار ات پمیشا آ انکس زیبا ات۔
	آکم گپ جت بلے وھدے آ گپ جت تو باز کرار کہ ڈنّی دنیا ء آئی کرارین گپانی ھاترء چپ ءُ حاموش بُوگی کپت کہ بگیر اچ ایشی آئی توار دنیا ءِ گرذ ءُ گبانی تہء زیان بوت۔
	’’عابدہ‘‘ اچ منی دپ ء ھنچش دراھت چو کہ اے نام ءِ گرگ پمن سک گران ءُ مشکل بہ بیت چوکہ اگاں من اے نام ء گپت تو بزاں زمین جمبے اھت۔ آ گوں بشکھندگی من ء وش اھتک کرت کہ آئی بشکھندگی ءِ تہء جمڑّی ءِ روچ ءِ ایرمات ءِ ندارگ ات۔
	’’تو کجا؟‘‘
	’’قومانی تپاک ءِ ھمے این جی او ءِ تہ ء کار کنگء اوں،گوں شاکر!‘‘
	من شاکر ء شاکر من ء چاراِت، چو کہ ما دوست مباں بلکنا چہ ازل ء وتی یک دوئمی ءِ دژمن بباں!
	من ھچ نہ گوشت ءُ شاکرھم چپ بوت۔
	رند ء آ ھیروئن بوت۔ تن وت فلم ء نہ چاراِتگ، بلے من وتی حیال ءُ پکرانی عکس ءِ تہء حیال کرت کنیں کہ عابدہ چونیں ھیروئنے بوتگ، آئی دراجیں جامگ، آئی پیشانی ء بندوکیں پٹک، آئی مندریگ، آئی چمانی سیاھی، آئی چمکلی ءُ آئی گٹی، آئی کؤش ءُ آئی ملگ ءُ ساھتانی شلگ۔ اے درائیں چیز ھموداں پدر اتاں، بلے من ء ھمت نہ بوت کہ من اے فلم ء چہ شاکر ء بگراں ءُ بچاراں!…… کدی نہ…… چیء کہ عابدہ ءِ حسن ءِ یک نکشے منی دماغ ءِ پشت ء چو سنگ ءِ چشکھ ء ایر بوتگ ات من فلم ءِ چارگ ءِ تہء ایشرا حراب ءُ پراگندگ کنگ نہ لوٹ اِت …… پمیشا من فلم ءِ نشان دیگ ءِ اخلاقی حوالگ ء خلاف نہ اتاں کہ باید انت کہ بلوچ چاگرد ءِ تہء ازم دیمء بہ روت، جنک سکرین ء بیاھاں بلے من وتی نفسیاتی حوالگ ء اے فلم ء چارگ نہ لوٹ اِت…… من چہ شاکر ءِ دستان اے فلم ء چارگ ءِ لوٹ۔ عابدہ منی دل ءِ تل ءُ توکانی تہء ھنچش نشتگ ات چو کہ کار ء بوچانی شیوال ء آپ ءِ چیر ردان، مزن بان ء کدی آپ ءِ سر بر ء نہ یاں کہ روچ ءِ برئمشانی تہء شیوال نہ مان انت.!
	آ نشتان ءُ پدا چا ءُ آپ بوتاں۔پدا عابدہ کرار کرار من ء جست کرت۔
	’’چاکر تو ادا پرچے؟ چے تو لبزانک ءِ تہء نام کٹّگ ء چہ تتک ئے.؟‘‘
	من بشکھندگ بوت اوں...
	’’من ادء یک کتابے ءِ پشت ء اھتگ اوں...‘‘
	’’کجام کتاب؟‘‘
	’’جمڑّی روچ ءِ ایرمات!‘‘
	’’اوہ…… ھما اتحادی جرنیل ءِ جنین ءِ نوشتوکیں کتاب کہ آ گوں وتی مرد ء ادا بیس ءِ تہء یک کتاب ئے نوشتہ کرتگ۔من ء وت ھمے کتاب ءِ شوھاز انت‘‘
	عابدہ وتی پونز ءِ کنّری ء دست جنان آئرا وتی شتکیں پونز ءِ کڑک ءِ تہء پہ شری نادینت ءُ گوشت۔
	’’پاری سال ء من ھمے این جی او ءِ دعوت ءِ سر ء واشنگٹن ڈی سی ء یک کورس ءِ تہء شتگ ات، میرین لائف ءِ سر ء، ھموداں من اے کتاب ء شوھاز کرت، بلے من ء دست نہ یات…… یک دوستےء من ء امریکن نیشنل کانگریس لائبریری ءِ سوج دات …… بلے نہ زاناں کہ من ء چے کارے کپت کہ من امریکائی نیشنل کانگریس لائبریری ء شت نہ کرت۔ بلے یک سنگتے من ء گوشت کہ اے کتاب ھموداں ساڑی انت! ھست‘‘
	ءُ میر مولاداد چو کہ وش بہ بیت گوشت:
	’’واجہ کار من زانت کہ اے کتاب ھست ء یک روچے الّمی ترا دست کئیت!‘‘
	’’او، پرچے دست نہ یات! شاکر گوشت ء من دل ء حیال کرت اگاں عابدہ ایوک ء یکتنا تیاب ء بیاتین ءُ شاکر گوں آئی گون مبوتین گڑا چنکس شر بوت ءُ پدا من شاکر ء چاراِت ءُ آ وتی سرء سرینت کہ آ انٹر نیٹ ءِ سر ء اے کتاب ءِ پٹ ءُ پول کنت۔
	پدا داد جان ء میر مولاداد منی کمرہ ء گوں ھوار دوئمی دروازگ ء پچ کرتاں کہ اُدا عابدہ پترت ءُ سیمی کمرہ کہ آ چہ عابدہ ءِ کمرہ ء آنگر ات شاکر ء رست۔ عابدہ مئے ھر دوکانی نیام ء ات۔
	جمڑّی ءِ ھمے ریسٹ ہاؤس ءِ یک مزنیں خوبائی ءِ ایش انت کہ اگاں ایشی برآمدگ ء کاپر ءِ چیرء سے خاندان بننداں تو یک دوئمی ء دیست نہ کناں چوکہ اے ریسٹ جمڑّی ءِ پنٹاگون!…… ھما پیمء ایشی بازیں کونگ ءِ کنڈ اتاں کہ ھر کس ایشرا بستگ ات شر بستگ ات!
	رند ء من ءُ میر مولاداد تاں دیر نشتاں ءُ پدا میر مولاداد جست کرت:
	’’ھما روچی تو وتی اسپیتیں پمفلٹاں وارت ئے؟ چیء کہ من موقعہ ءِ سر ء شتگ ات، رند ء من ء خبر نہ بوت کہ تو چے وارت ءُ چے نہ وارت…… بلے مروچی پدا من اسپیتیں پمفلٹ ءِ بندوبست کرتگ…… اے مہمان ھم منی انت، تو منی نوں گس ءِ مردمے ئے، من تئی خاندان ء زاناں، ترا زاناں، من ترا ڈنّی مردمے حیال نہ کناں۔
	مروچیگیں نیمروچ پمن انکس وشّ تر ات کہ ایش منی وابانی تہء ھم بلکنا نہ یات ء من نہ زاناں کہ آیوکیں روکپت چون بیت؟










……۶……

یک دگہ شامے
	عابدہ ءُ شاکر گوں میرمولاداد جمڑّی ءِ روٹکی نیمگ ءِ دمگ ء رویگ ء درکپتگ انت،ھموداں کہ سبز ءُ سزیں سرکک ھیک داتاں، مزن بوتاں ءُ پدا تیابءِ سر ء گون مکین گوئر ءُ اژدرین کوپگاں وتی سر ء چہ وت سرکیں کلا ء درکنان ملان ء بوتاں ءُ پدا اگاں ا ٓوتی سراں وتی کلا ءِ تہء مداتیناں تو گندوکاں اچ خبر نہ کپت کہ ایش ساہ دار اتاں یا کہ تیاب ءِ سر ء ھنچش کپوکیں سرک ءُ کاسگ!
	میر مولاداد ء آ پمیشا برت انت تانکہ آ آیان آیانی ھیکانی جاہ ء پیش بداراِیت چیء کہ میر مولاداد چہ تیاب ءِ کنڈ کنڈ ء بلد ات۔
	……نوں ایش زیان بُوگء اِتاں، ایشانی نسل گار بُوگء اتاں، چہ آدم زات ءِ وتی دستی ء ءُ باز مردم ایشانی شکار ء کنان ایشانی پہ دگہ کاران کارمرز کرتاں کہ نوں اشانی نسل کُشی ءِ حطرہ ات۔ ھنچش چوکہ یک زمانگ ء چین ءِ تہء پنڈا ءِ نسل ء حطرہ ھست ات، ھنچش مئے ڈیھ ءُ ڈگار ءِ سبر ءُ سبزیں سرکگاں حطرہ ھست ات کہ نوں عابدہ ءُ شاکر ایشانی سر ء یک رپورٹے تیار کنگء اتاں ءُ ھما راہ ءُ راھبنداں پیش دارگ لوٹ اِت اں کہ چون اے گران کیمتی ساہ دار ء چہ زمانگ ءِ دست و برد ء پہازگ بہ بیت!……
	ءُ اے کار عابدہ ء برازاِت ء من گوشت نہ کناں کہ شاکر ء چنکس برازاِت ء چنکس نہ برازاِت چیء کہ آ چہ سبز ء سبزیں سرککانی پہازگ ء گیش شاکر عابدہ ء چاراِت کہ آ عابدہ ء وتی نا ریلیز بوؤکین فلم ءِ ھیروئن جوڑ کرتگ ات، بلکنا حمل ء جیئند ءِ مہرنگ ءُ مہ لقاء یا کہ دوستین ءِ شیرین؟
	بلے من ء خبر نہ ات کہ پرچے عابدہ اچ آئی انکس نزینک بُوگء پد اچ آئی دور ات!……
	بلکنا اے مئی وتی وت گڑیں حیال ات کہ عابدہ چہ شاکر ء دور ات نہ کہ دلانی حال ء کئے زانت کہ بلکنا حقیقت ءُ راستی ء عابدہ اچ آئی نزینک ات!…………
	ءُ منی ھمے حیال ءِ بنیات اش ات کہ عابدہ تنے وھدی پیسلہ نہ کرتگ ات کہ آ شاکر ء سیر بکنت یا کہ مکنت؟…… چیء کہ آ چہ بازیں مد ء مدت ئے ء یکجاہ اتاں، ھما زمانگ ء کہ شاکر ء وتی فلم ءِ ھاترء یک ہیروئن ئے پکار ات ءُ آئی ملاقات ءُ پجاروکی گوں عابدہ بوتگ ات ءُ پدا عابدہ ھمے فلم ءِ تہء کار کرتگ ات کہ رند ء اے فلم ریلیز نہ بوتگ ات ءُ نوں آ یک عالمی این جی او ءِ تہء کار کنگء اتاں بلے انگت ء عابدہ اچ آئی بلکنا نزینک نہ بوتگ ات!…… اگاں چش بوتین تو کدی پہ آیانی سیر ءُ آروس بوتیں……
	بلکنا منی دل لوٹ نہ اِت کہ عابدہ پیمیں حمار چم ءُ گوں وتی کھندوکیں مزنیں پیشانی ء شاکر ءِ جنین بوتیں…… عابدہ منی دل ءِ بانک ات۔ چوکہ حدا آئرا پمن جوڑ کرتگ ات چوکہ آئرا وتی بگل ء کنگء پد من ء ھنچش مارشت بوتیں کہ من وتی جند ءِ عکس ءُ آدینک ءِ تہء چاران اِت اوں کہ آئی ھر چیز ء حدا پمن جوڑ کرتگ ات، ءُ آ وھدے پمن چاراِت ءُ کھنداِت تو من ء ھنچش مارشت بوت چو کہ منی پکر ءُ حیالانی تہء پری چاپ بجناں ءُ لہتیں پری منی ءُ آئی ایدیم آدیم بال بکناں کہ ھر نیمگ ء وشبوانی بوتالان بہ بیت ءُ ھر نیمگ ء زند کھندان ءُ شادان بہ بیت!
	ءُ من ء امیت ات کہ اگاں من عابدہ ء بگوشاں کہ آ شاکر ء یلہ بدان ءُ گوں من بیت تو من ء الم ء سکت ءُ یکین بیت کہ عابدہ شاکر ء یلہ دان ءُ منی نیمگ ء کیت…… بلے من چوکہ ترساں کہ اگاں عابدہ اچ من انکاری بوت گڑا پمن چے ءِ پشت کپ اِیت؟……
	……ءُ منی ترس من ء دارگء اِنت، من ء دیمء نئیل اِیت ءُ اگاں منی جاور ھمیش بوتاں تو عابدہ بزاں کہ یک روچے اچ من شت!…… ءُ اگاں یک رندی عابدہ اچ من در شت گڑا بزان کہ آ عمرے بہ زند اچ من شت کہ پدا ایوک ء من آئی عکس ءُ تصویر ء کہ مدام منی کیسگ ء انت دروت بدئیں کہ آئی ربڑیں بدن ءِ نرمی کدی منی بدن ءِ سکیاں گوں یکجاہ بوان اے سکین بدن ء موم نہ کنت، نرم نہ کنت ءُ من ھنچش بگیر اچ آئی نرمیں دروتاں پد مدامی، عمرے پہ زند زبہر باں…… چو کہ من پیدا نہ بوت ءُ چو کہ من زند ء نہ زانت چیء کہ عابدہ پیمیں جنک من زند ءِ آئیڈیل اِنت۔ ءُ عابدہ اے آئیڈیل ءِ آئیڈیل انت۔
	بچار زی آ من ء چون چارگء ات کہ من ء ھنچش مارشت بوت چو کہ من چہ وتی جسد ءُ جون ء در بکپاں ءُ دگہ ذات ءُ ھستی یے بباں ءُ من ء اے مارشت بیت کہ من کدی کدی بال کناں ءُ ایدگرانی بدن ء ارواح ءِ بہر باں کہ بلکنا اے لائکی ء ایوک ء حدا من ء داتگ، چو کہ زی چہ عابدہ ء شاکر ءِ آیگء ساری من ادا نندوک جمڑّی ءِ پیروز گیں آپاں چاران ات ء من ء یکدم حیال اھت چو کہ من مسز ڈروس لینگ اوں!
	…… نو مروچی من ء مارشت بوان انت چوکہ من بانک عابدہ اوں، منی بؤکین جنین!……
	چے من عابدہ ء مہ گوئشاں کہ من آئرا چنکس مہر کناں؟ چے من آئرا مہ گوئشاں کہ آئی نامءِ تہء چنکس مزنیں تھام ء چسے ات کہ وھدے من آئی نام ء گپتاں تو منی لنٹ لریزیتاں کہ یا حدا من چون بگوئشاں ...ع.......ب....ی .....د.....ا...!
	یا حدا تو دل ءِ حالان وت زان ئے...
	اگاں مروچی بانک عابدہ بئیت تو من گوں آئی لہتیں گپ جناں ءُ بس! بلے حدا من ء ھمت بداں! ءُ من نہ زاناں کہ من پرچے ترساں، من ء چے ءِ ترسینگء انت کہ من چہ عابدہ نزینک بوت نہ کناں؟
	پدا من جمڑی ءِ کپوکیں روچ ءِ ندارگ ء کرت ءُ منی ارواح بال کرت ءُ مسز ڈروس لینگ ءِ وت گڑیں حیالانی تہء پترت چو کہ وتی ھوش ء چپ کنگ ءُ رد دیگ ءِ یک توجیلے گوں من ھست ات،کہ من چہ وتی زات ءِ تنکیں دیوالان چہ دربکپاں کہ من مدام وتی زات ء گوں ڈیک وران، آنکہ من وتی راہ ءُ دگان بدلیناں بلے من ھر جاہ کہ رواں منی زات منی دیمء اوشتوک بیت ءُ من ء یکدم حیال بیت چوکہ تیاب ءِ سر ء ریڑھ کنوکیں کیکڑایے منی بدن ءِ سر ء گوں وتی ھزاریں بانزلاں تچان بہ بیت۔ من ء وتی زات ء گوں ھچ دژمنداری ءُ بدواھی یے نیست بلے من ء ھنچش مارشت بیت چو کہ من ءُ …… منی زات گوں وت ء یک دگر ء دیم پہ دیم اوشتات مکناں چو کہ آ من ء چہ ءُ من اچ آئیء دور بباں!…… تانکہ ماں یک دوئمی ء مگنداں، مزاناں کہ ما کجا مزن بوتاں؟ ماں چے چے دیست؟ چے چے کرت کہ اے درائیں تجربگ ءُ مارگاں نوں بشموشاں ءُ گوں یک دوئمی ء راست بباں ءُ یک دوئمی ءِ قدر ءُ عزت ء بکناں…… بلے چش نہ انت یا کہ منی زات منی ساڑی گری ء نہ سگّ اِیت، یا کہ من آئی ساڑی گری نہ سگّ آں…… بلے مارا ھردوکاں چو کہ وتی دل ءِ تل ءُ توکانی تہء یک جہلانکیں مارشتے بُوگء بہ بیت کہ ماں وتء را یلہ دات نہ کناں آنکہ ماں یک دوئمی ء دوست نہ داراں بلے اچ ایشی ابید ماں زند ءِ بے ڈول ءُ زبریں راہ ءِ برزی ء جالیانی سر ء سرکپاں گوں وت ء ڈیک وران ء من ء گوں وتی زات ء چو یکدم دیم پہ دیم بُوگ کدی دوست نہ بوتگ ءُ بلکنا کدی دوست نہ بیت۔ کہ نوں باز وھد گوشتگ کہ من وتی زات ء ءُ منی زات من ء بہ سگّ اِیت وردشت بکنت کہ من ء زند ءِ تہء ھر چیزے کہ کنگی ات، گوشگی ات ءُ بُوگی ات نوں چو کہ من ھر چیز ء گوشگ، کرتگ ءُ بوتگ کہ اچ ایشی گیشتر من ء دگہ اچ پیگامے گون مہ بیت…… گوں وھدے گوزگء مردم حیال کن انت، کہ آئی زند ءِ درائیں لیکہ چو تاش ءِ پتہ گاں یک یک کپان بباں کہ رند ء گوں آئی ھچ چیزے پشت مہ کپ اِیت…… ءُ وھدے آ وتی تاش ءِ درائیں پتہ گاں گوازی کنت ءُ وھدے گوں آئی ھچ چیزے پشت نہ کپ اِیت تو آئرا وتی ذات ء چو بزاں یک مزنیں گلگ داری یے بیت کہ وتی ناکنگ، نابُوگ ء ناگوشگ ءِ مارشت آئرا انکس ترند ترند تورانت کہ آ وتی زات ء ھمے ناکنگ، نابُوگ ء نا گوشگ ءِ ھاترء ذمّہ وار کنت کہ زند ءِ تہء آئرا بازیں چیز بُوگی ات آ نہ بوت آنکہ بحت ءُ طالع آئرا موقعہ دات بلے باز موقعہاں آ چہ وتی جند ءِ نابزانتی ء یلہ دات ءُ بازیں چیز آئرا رستاں بلے آ آیانی قد ء نہ زانت ء بازیں نابوؤکیں چیز گوں آئی بوتاں کہ اے درائیں چیزاں آ دم ذات بحت ءُ طالع ءِ نام داں تانکہ آ چہ وتی ذمّہ داریاں دست ھلاست بہ بیت۔ بلے منی مشکل ءُ گرانی ایش نت کہ من وتء را پہ ھر چیز ء ذمّہ وار شمار کناں، پمیشا من وتی زات ء چہ باز سک باز گلگ داران، ء گلگ دار باں تانکہ من اے پیسلہ ء نہ کرتگ کہ منی ھر حرکتءُ ھر عمل چون پہ درائیں دنیا ء نہ بوتگ! چو کہ بحت ءُ طالع من ء پمیشا پیدا کرتگ کہ منی درائیں عمل ءُ حرکت ایوک ء پمن نہ انت بلکنا پہ درائیں دنیا ء انت!…… چو کہ منی وتی ذمہ وار بُوگ ءِ مارشت یک کل جہانی ءُ کل دنیائی یعنی مچ جہان ذمہ واری یے چو کہ من وتی زند ء ھر معنہ ء متلبے کہ دیان تواے معنہ ء متلب پہ درائیں دنیا ء انت کہ ایوک ء منی نہ انت، چیء کہ وتی زات ءِ تہء من وتء را بند کنگ نہ لوٹیں کہ ساری ء وتی المیں ڈکھ ءُ ویل ء دردانی تہء من زانتگ ء پوہ بوتگ کہ وتی زات ءِ تہء بند بُوگ ءِ معنہ چے باں؟…… منی ڈکھ ءُ درد ءُ گم من ء اے سکھین داتگ کہ منی درائیں پکر ایوک ء منی نہ اتاں بلکنا پہ دنیا ء اتاں چو کہ من ء بہت ءُ طالع ھمے ھاترء پیدا کرتگ کہ من یک مچ جہانی یا کل جہانی پیسلہ ءِ بکناں چوکہ منی زند ء ایوک ء ھما صورت ء دلبڈی رس اِیت وھدیکہ پہ درائیں دنیا ء گوں من یک پیگامے بہ بیت کہ اے پیگام ایوک ء پہ وتی زات ء مہ بیت بلکنا پہ دنیا ء بہ بیت، کہ الم نہ انت کہ منی پیگام ء گوں دنیا تپاک بہ بیت!…… کہ کدی نہ منی کسان ء گونڈیں پیگام پمیشا اھم انت کہ من چہ وتی زات ءِ تنکیں دیوالان برز بُوگ لوٹاں ءُ من زاناں کہ منی زات ء چہ پادا بیوکیں گپ چہ دردانی، ڈکھانی، وتی یا کہ ایدگرانی داتگیں درانی زراب ء گوزان پمن سر بوتگ انت پمیشا وھدے من یک گپے جناں تو ایشی متلب ایش انت کہ اے ھنچشیں گپے نہ انت بلکنا اے دردانی زراب ءُ لمبوکیں آچ ء چہ گوزان بمن سر بوتگ ءُ ھر ھما گپ یک پیگامے جوڑ بیت وھدیکہ آ ڈکھ ءُ دردانی مولشتاں دیستگ ءُ تجربگ کرتگ ءُ ھنچش چہ منی درداں پاد آئیوکیں چیز وھدے لوزانی صورت ء چہ منی دپ ء درکایاں تو ایش ایوک ء پمن نہ باں بلکنا پہ درائیں دنیا ء باں نہ کہ ایوک ء ھمے ڈول ء من چہ وتی زاتی ذمہ واریاں دست ھلاس یک دراجہانی، مچ جہانی یا کہ چو بگوش کل جہانی ذمہ واریانی سر باں، چوکہ بہت ءُ طالع ء چہ ساری ء ایش کبول بہ بیت کہ من اے دنیا ءِ تہء چہ وتی ودی بُوگ ءُ پیدائشت ء پد چہ لہتیں ھنچشیں تجربگاں گوئزان باں کہ اے تجرب نہ آنکہ تہل ءُ ترش انت بلے الم انت چو کہ بگیر چرے تہلیاں من نہ زاناں کہ منی ذمہ واریانی گوں دنیا ء چے رشتگ ءُ چے تعلقداری یے ھست، چشیں کہ منی ڈکھ ءُ درد منی زند ءِ راہ ءِ المیں راھدربر بباں، چوکہ منی ھر درد ءُ ڈکھ چوراہ ءِ سر ء جنوکیں سنگانی پیمء شک بباں کہ راہ گوزاں پیش بداراں کہ آ اے بُرزءُ جہلگیں راہ ءِ سرء چنکس پنددیمی اھتگ انت؟ ءُ چنکس پند آیاں دیمترء جنگی انت؟ کہ من حساب ءُ شمار ءِ تہء ڈکھ ءُ درداں بگیر کسے ء پیگامے گون نہ بیت چیء کہ بگیر چہ دردانی زانگ ء کس زند ء ھم نہ زانت!…… پمیشا منی ناگوئشوکیں حرپ ءُ لوزانی مارشت ھما وھد ء گار ءُ زیان بیت وھدیکہ منی زند دردانی معنہ ء گوں ایدگہ جہان ءِ درداں ھوار چاراِیت ءُ یک پیگامے دات، چہ جائیکہ اے پیگام ھر چنت کہ کسان ءُ گوئنڈ بہ بیت بلے بہت ءُ طالع ءِ پیسلہانی نیام ء منی اے کسانیں پیگام یک معنہ ءُ متلبے المی بیت،…… مثال ء اگاں رابندر ناتھ ٹیگور، ’یونیورسل مین‘ یا کہ کل جہانی آدم زات ءِ حیال پیش کرت کہ ایش درائیں دنیا ءِ آئیڈیل جوڑ بوت کہ ھر کس، ھر مردم، ھر قوم ءُ زات ھمے یونیورسل مین، دنیائی ئیں مردم پدا جوڑ بُوگ لوٹ اِت تو بلکنا رابندر ناتھ ٹیگور ءِ یک پیگامے ات کہ آ بلکنا ھمے پیگام ءِ سر ء چہ وتی جند ءِ درد ءُ ڈکھ ءُ تکلیف ءُ گرانیاں رند سر بوتگ ات پمیشا آئی ءِ یونیورسل مین دنیائی ئیں مردم، ءِ حیال ء فکر ءِ تہء چشیں اثر ءُ لذتے ات…… آنکہ پہ دنیا بلکنا ایش یک کسان ءُ گوئنڈیں پیگامے ات بلے پہ رابندر ناتھ ٹیگور ایش یک مزنیں چیزے ات کہ آ چہ وتی جند ءِ تجربگاں …… ءُ حتماً اے تجربگ باز تہل ءُ بیانک بوتگ انت کہ من ء باور نہ ات کہ ایش ھنچش چہ رابندر ناتھ ٹیگور ءِ قلم ء دراھتگ انت، بلکنا اے درداں چہ پد دراھتگ انت پمیشا تو دنیا ایشاں ونت ء اچ آئی چس زرت …… ھنچش اگاں فرانس ءِ آریپیں مفکر ژان پال سارتر حدا ء نہ من اِتگ ءُ وتی مادہ پرستیں وجودی فکر ء دیمء آؤرتگ تو آ چہ زند ءِ بازیں تجربہ گاں پد ھمے نتیجہ ء سربوتگ کہ حدا نیست ءُ ایش کہ انسان ءِ زند المی ءُ ضروری نہ ات، بلکنا یک ھنگامیت ءِ نتیجگ ات....!
	گڑا منی تجربگانی ھم یک ھنچشیں معنہ ءُ متلبے الم ء بیت۔ آ پیگام چے انت؟ منی حیال ء منی نزد ء ایدگرانی درداں وتی درد زانگ ءُ آیانی تہء زندگ بُوگ منی وتی پیگامے کہ ایش جان پال سارتر ءِ پیگام ء جتا انت یعنی منی ذمہ واریانی یونیورسل ء مچ جہانی بیگ ءِ تہء حدا ءِ یک المیں بہرے، من ء حدا ءِ ھر ساعت ءُ ھر دم گوں من گوں بیگ ءِ مارشت ھست، یعنی حدا ھما قوت اِنت کہ آ اچ منی زات ء جتا نہ انت، بلکنا گوں من گون انت۔ ھر ساعت ءُ ھر دم گون انت کہ آئی بُوگ ءِ مارشت من ء ھنچش گون انت چو کہ باندا روچ درآیگ ءِ سکھین……
	بلے منی حدا ءِ حیال ء پکر ٹھوس ءُ سکّیں تعقلاتی حیالے نہ انت بلکنا ایش ھر دم وتی تھام ءُ رنگان بدل کنان انت کہ کدی آ ھست ء کدی نیست، کہ ھمے ھست ءُ نیست ءِ تہء من آئی شوھاز ء کنیں کہ بگیر اچ آئی شوھاز ء بگیر اچ آئی زانگ ء منی وتی زند ءِ ھچ معنہ ءُ ھچ متلبے نہ انت۔ من حداءِ وجود ءِ متعلق ء جدلیات ءِ ذریعہ ء پوہ بوتگ کہ منی زات ء گوں حدائی زات ء ھوار یک جدلی پکرے ات کہ ایش مدام دیمء روان ات کہ ھر چنت کہ من وتء را زانتاں ھمنکس من حدا ء زانتاں، آنکہ منی زات ناپیلو انت کہ کدی اے ترس اِیت، کدی، حرص کنت، کدی نفسی واھگانی گرانی ءِ چیرء کئیت، پمیشا حدا ء چہ دور بیت، بلے وھدے منی زات وتء را وتی جدلی راھبندانی تہء پوہ بیت کہ آئرا ڈاکن ڈاکن پاد کل پادکل برز روگی انت تو آ چہ حدا ء نزینک تر بوان بیت یا کہ حدا ء زانت کہ چہ وتی نازانتی ءِ وجہ ء ساری ء کہ اے زانت ءِ تہء کسی اھتگ ات نوں یکوارے پد اے زانت یکوارے پدا منی وجود ءِ تہء سر زوراِیت ءُ یکوارے پدا من ء وتی بُوگ ءِ مارشتاں داں چیء کہ حدا یک قوتے ءِ نام انت ءُ اے قوت جدلیات ءِ منطق ءِ سر ء کار کنت یعنی ھر دم ء اے چہ نوک ء نوک بیت ھنچش کہ من نوک ء چہ نوک بوان بیت، ھنچش حدا پمن نوک بوان بیت، ءُ اگاں من اچ ایش دور باں تو اے قوت ھم بال کپان سرد بیت ءُ کدی کدی چٹ گار بیت چو کہ حدا نیست، بلے پدا وھدیکہ من وتی ردوم ءِ تہء دیمء رواں باں تو حدا ءِ ردوم ترند ءُ تیز بیت۔ پمیشا کہ حدا ء منی زات گوں یک دگر ء بندوک انت کہ حدا اچ من جتا نہ انت بلکنا منی زات ءِ یک المیں بہرے کہ چہ وتی ڈکھ ءُ درداں پد من ھمے ھردم ءُ ھر ساعت موجود من حدا ء زاناں پمیشا من ء روایتی مذہب ءِ حدا ءِ حیال دوست نہ انت کہ آ حدا ء چہ زات ءُ دور آسمانانی تہء چاراِیت وھدیکہ حدا چہ منی شہ رگ ء نزینک انت……
	ءُ ھمے حدا من ء چہ منی دوئمی مزنیں حیال ء دوچار کنت وھدے من چہ وتی ذاتی ذمّہ واریاں درکپاں پہ ایدگرانی ذمّہ وار یاں کہ اے’ دِگر‘ منی پیمء انسان انت، منی پیمء ورانت ءُ وسپاں ءُ چہ کلّان گیش ایش کہ منی پیمء درد ءُ ڈکھاں مارشت کنان باں کہ اچ ایشان بگیر منی وتی انسان گیری ءِ معنہ بے کار ءُ بے معنہ انت ءُ من مدام وتء را، حدا ء ایدگراں یکجاہ چاران تو من ء ھنچش لگ اِیت چوکہ من چہ وتی لیکہ ء نزینک بوتگ اوں چشکہ بہت ءُ طالع ھما روچان پمن نزینک تر کنان انت کہ من وتء را، حدا ء ءُ ایدگراں یک ھنچشیں منطقے ءِ تہء پوہ بباں کہ آئی راھبند بنیاتی صورت ء جدلی انت یعنی اے ھر سئیں حیال ءُ پکر تاریخ ءِ پڑ ء، زمانگ ءِ چیر ء ءُ گردون ءِ چرح ءِ تہء یک کش ءُ یک کرار ء بدل بوان انت چیء کہ مارا وتی انسان گری ء پوہ بیگی انت کئے اصل لیکہ انسان بُوگ انت کہ منی ذات، حدا ءِ حیال ءُ ایدگرانی ذمہ واری مارا گڈسر ء انسان بُوگ ءِ مزل ء پجارین اِیت کہ اے یک دراجیں کشک و کشے، حدا خیربہ کنت!……
	من وتی حیال ءُ پکرانی تہء سر ءُ چیر اتاں کہ ریسٹ ھاؤس ءِ پشت ء پک اپ ءِ گوزگ ءِ توار بوت ءُ دمانی تہء گاڑی منی کشک ء کنک ء اھت ءُ اوشتات کہ اچ آئی عابدہ، شاکر، میر مولاداد جال کپتاں ءُ منی نیمگ ء آیان بوتاں کہ داد جان تچان ء شت ءُ چہ ریسٹ ھاؤس ءِ تہء کرشی آؤرت ءُ ایر کرت کہ درا کرشیانی سر ء نشتاں……
	ءُ من چاراِت کہ گوں نندگ ء عابدہ وتی دستی بیگ ء وتی کٹّ ءِ تہء ایر کنان ءُ وتی چمان بہ روکپت ء جنوک نشت ءُ اچ آئی دپ ء دراھت:
	’’اوئے بابئے چونیں شریں ندارگے…… یا منی حدا! آ روچ ءِ کپگ ء چارگء ات ءُ منی آئرا چاران ات اوں....
	شاکر ھچ کپوکیں روچ ء چاران بوت ءُ پدا شاکر پاد اھت ءُ وتی دم کشگ ء پہ ریسٹ ھاؤس ءِ نیمگ ء درشت۔ داد جان میر مولاداد ء توار کرت ءُ آ پہ کارے ء درکپتاں کہ من ءُ عابدہ ایوک ء یکتنا منتاں ءُ من ء وتی چمانی سر ء باور نہ یات کہ عابدہ گوں من ایوک ءُ یکتنا بوت کنت۔ ایش منی یک وابے ات کہ ایشرا من نوں عملی صورت ء وتی چمانی دیمء گندگء ات اوں۔ من نہ زانت کہ یک تانا بُوگ ء پد گوں عابدہ چے گپ بجناں؟ ءُ پدا روچ ءِ نیمگ ء چاران من آئرا جست کرت:
	’’تئی چے حال انت عابدہ گواچنی اتحادی پؤجیانی جرنیل ءِ جنین چشیں کتابے نوشتہ کرتگ؟ …… جیونی ءِ روکپت …… یا کہ ایش یک ھنچائیں گپے، یک’میتھ‘یے؟‘‘
	’’منی حیال ء ایش یک راستی ءُ حقیقتے چیء کہ امریکا ءِ تہء من ء کسّے گوشتگ ات کہ اے کتاب گواچنی نوشتہ کنگ بوتگ ات …… ءُ ایش کہ اے کتاب ھست ات …… بلے راستیں گپ ایش ات کہ تنے وھدی من چشیں کسّ مردمے نہ دیستگ کہ اچ آئی چمان اے کتاب بہ گوستیں...!
	من آئی پونز ءِ بارگی ءُ آئی سنٹ ء برئکش دئیوکیں کنری ء چاران گوشت: 
	’’من وت حیران آں کہ اے کتاب ء کئے ونتگ ات کہ آئی گپان انکس محکم ڈولے ء کنگء ات...!‘‘ ءُ عابدہ وتی پونی گیسو ءِ پشت ءِ کِلپ ء ھر دو دستاں شر کنان گوشت:
	’’باز کتاب انکس نام کپاں کہ مردم وت نہ زانت کہ مہلوک پرچے پر ایاں انکس ھدوناک بیت؟‘‘
’’من ء اے کتاب ء وانگی انت، پمیشا تو من برے کتاب ء انکس دور اھتگ اوں!‘‘
	من بشکندگ بوان گوشت ء عابدہ بشکندگ بوان منی نیمگ ء چاران کرار کرار گوشت:	’’من ترا زانیں تو مدام یک چیزے نامء گپت ئے گڑا ایشرا سکّی ء گوں گرئے تانکہ تو ایشرا تماسر نہ کرتگ۔‘‘
	’’من چہ وتی جاورانی دستی ء مجبوراں۔ من ء بازیں دگہ چیزانی شوھاز انت ءُ من لوٹاں کہ ھمایاں ھم من تناسر سر بکنیں۔‘‘
	’’چوکہ؟‘‘ عابدہ جست کرت ءُ من وھدے وتی پسو ء ٹاھینگ ء ات اوں کہ آ پاد اھت۔ ءُ گوئشان بوت: ’’تو تنے وھدی روکپت ءِ ندارگ ء بکن ءُ وتی پسو ء بٹاھین من کمیں وتء را تچک بکنین کہ مروچیگیں درائیں روچ مارا سبزیں سبزیں سرککانی پٹ ءُ پول سک دم برائینتگ۔ ایدگہ گپ پدا……‘‘
	آ وتی دستی بیگ ء کوچ ء مان کرت ءُ پہ ریسٹ ھاؤس وتی کمرہ ءِ نیمگ ء درشُت ءُ من روکپت ء چاران بوت اوں.!
……۷……
یک دگہ روکپتے
	’مروچی پمّا پہ اتحادیاں،پہ درائیں آزاتیں دنیا ء ایش یک پکر مندی ءِ روچے کہ جاپان وتی جنگی گنوکی ءُ بے سر ءُ پادیں حرکتاں ناسرپدی ءُ نابلدی ءِ تہء ’پرل ہاربر‘ ءِ سرء ارش کرتگ کہ پیسر یورپ ءُ ایشیاء براعظم جنگ دھنز ءُ دھوتانی تہء سچان اتاں کہ نوں چہ جاپان ءِ یک گنوکیں حرکتے ء امریکائی براعظم ھم جنگ ء ھوار کنگ بوتگ کہ نوں درائیں دنیا جنگ ءِ آچ ءِ تہء سچان ات ءُ کسّ نہ زانت کہ آئیوکیں روچ پہ دنیا ء چے کلہے آرگء اتاں……؟ ءُ جنگ پہ آدم زات ء دگہ چے کُلہے آؤرت کنت بگیر چہ دیم سیاھی، تباھی ءُ بربادی ءُ آدم زات ءِ سر ءِ زیانی ء؟……
	جنرل صاحب سک پریشان ات کہ ذی درائیں روچ آ وتی دپتر ءِ تہء نندوک ’مورس کوڈ‘ ءُ ’ٹیلی پرنٹر‘ ءِ سر ء پیگام ء دنیا ءِ کلہاں وانان بوت ءُ گوں بالی پؤج ءُ آپی پؤج ءِ سروکاں نند ءُ نیاد کرت کہ چہ بصرہ ءُ بغداد ء امریکائی کیرئیر آپی جہاز ے ایچ ایچ ایس برکلےؔ میان استمانی آپان چہ بحرہ عرب ء پہ روان دیگ بوتگ کہ ایش وشّن حبرے کہ جاپانیانی دارگ پہ آزاتیں دنیا ء المی انت نہ کہ جاپانی ءُ جرمنانی جنگی گنوکی ءِ تہء دنیا ءِ چے حال بیت……
	گوستگیں شپ جرنیل صاحب ادا وتاک ء نہ یات بلکنا ھموداں آپس روم آپریشن دوم ءِ تہء گوں وتی کمانداراں تاں دیر دیوان کنان بوت کہ درا وتی جنگی لیوسانی تہء جرنیل ءِ ایدیم آدیم ء نندوک چہ جاپان ءِ نوکیں ارشاں پریشان اتاں……
	جرنیل صاحب ءِ کوشست ھمیش انت کہ چہ شگرب ءِ نیمگ ء جاپانی یا کہ جرمنانی ارش ء دارگ بہ بیت کہ جرنیل حیال ایش انت کہ روسی جنگی آپی جہاز ء امریکائی آپی جہازاں چہ یکے گوادر ء دوئمی پسنی ءُ اوماڑگ ءِ دمگاں بوشت اِیت…… ءُ تارپٹیدو ءِ حطرہ ھم ھست ات، کہ جرنیل کمانداراں سک سوگہ کرتگ کہ آ چہ جرمنانی یو۔بوٹاں ھم چاڑکگ بباں …… ءُ چہ کامے کازیانی اُرشان ھم سہی بباں کہ دژمن پہ آزاتیں دنیا ءِ زیانی ء ھر چیز کرت کنت ءُ جرنیل صاحب گوشگء ات کہ ’پرل ہاربر‘ ءِ سر ء جاپانی وتی وت کشان، کامے کازیاں دیم داتگ ات ءُ یورپ ءِ بندراں وتی یو۔بوٹان یلہ داتگ ات تانکہ دنیا ء ھر چنت کہ سچگ ءُ پُھر کنگ بہ بیت، بہ بیت، بچار دژمن ءِ حیال ءُ ارادگ چنکس پر حطر انت کہ مردم ھچ چیز گوشت کنت……!
	بلے نہ زاناں کہ منی دل پرچے گواھی ء دیگء انت کہ ادا جمڑی ءِ تیاب ء ھر چیز امن ءُ ایمن مان اِیت چیء کہ اتحادی پؤج ءِ بال، آپی ءُ زمینی پوئج چاڑکگ انت کہ زی چہ عدن ءِ بندر ء لہتیں دگہ پؤجی جمڑی اھتاں ءُ رستاں چو کہ چہ پرل ھاربر ءِ ارش ء پد دنیا ءِ ترس گیشتر بباں……
	جرنیل حکم داتگ ات کہ لہتیں دگہ ماڑی بندگ بباں بلے تنے وھدی اے نوکیں پؤجی بیس ءِ پچین بااسکوپ ءِ میدان ء وتاک انت کہ ھر نیمگ ء پؤجی درا باں ءُ کسّ نہ زانت کہ اے امن ءُ ایمنیں تیاب ء چنکس جنگی تیاری بُوگء انت کہ اگاں چہ ایران ءُ اوگانستان ءِ ھشکی ءِ راہ ء جرمن ءُ جاپانی بیاھاں تو ادا گوں اتحادی پؤجیاں آیانی شریں مڑا ءُ جنگے بیت، بلکنا دژمن ء خبر ھم نہ انت کہ ما ادا ساڑیگ ایں؟……
	بلے موقعہ باز کم انت کہ دژمن چشیں جراتے بکنت، اگاں دژمن چشیں حرکتے کرت گڑا بزاں کہ وتی دنتاناں وت پروش اِیت ءُ آ وتء را رپونز کنت کہ پدا پاد مکنت……!
	نوں امریکہ ءِ جنگ ءِ تہء ھوار کپگ المی انت کہ ساری ء امریکا چپ بوتگ بلے نوں امریکیانی جنگ ءِ تہء ھور کپگ پہ اتحادیاں یک مزنیں کمک ءُ مدتے بیت چیء کہ امریکا نوں دنیا ءِ مستریں طاقت بُوگء انت کہ ساری ء یورپ دنیا ءِ مستریں طاقت ات بلے نوں امریکا یورپ ءِ جاہ گپتگ کہ یورپ وش انت کہ امریکا دنیا ءِ طاقت بہ بیت چیء کہ ارس ءِ کمیونزم ءُ آئی تالان بُوگ ءِ ترس یورپ ء نہ توراِیت ءُ ایوک ء یورپ ایشی دیمء اوشتات نہ کنت تانکہ امریکا ھوار نہ بوتگ کہ آیوکیں روچاں آزاتیں دنیا ءِ رکھینوک ایوک ء امریکا بیت ءُ دوئمی نیمگ ء ارس انت۔ بلے مروچی مئے دژمن یکے! ہٹلر،مسولینی ءُ جاپان ءِ ھیرو ھیتو کہ جاپانی آئرا حدائی قوت ءُ طاقت ءِ بن چمگ حیال کناں، بلے میک آرتھر، اُدا موجود انت۔ منی واجہ کار ءُ میک آرتھر ءِ بازیں عکس ءُ تصویر انت کہ ایش امن ءِ زمانگ ء کرتگ بوتگ ات کہ مروچی من ھمے سیاہ ءُ اسپیتیں تصویر ءُ عکساں چارین تو من ء سک وشی بیت……!
	گوستگیں شپ ءِ بے وابی ء دم برگ ء پد مروچی جرنیل صاحب نیمروچ ء کمکیں منی کرّا اھت کہ آ منی جست ءُ پرس ء بکنت کہ جرنیل ء منی باز سک حیالداری ء ایر کنت ءُ نہ لوٹ اِیت کہ من ء لندن ءِ زھیری ء مارشت پرلیٹان بکناں……!
	پمیشا پہ لہتیں دمان جرنیل منی ھاترء ادا وتاک ء اھت ءُ من ء درائیں حالان دات کہ یورپ ءِ جنگی پڑء چے بُوگء ات؟ ہندوستان ءِ تہء برما ءِ پڑء کئے چنکس زوھرات؟ سنگاپور ء ملایا ءِ تہء چے بُوگء ات ءُ جاپان ءِ چے ارادگ اتاں ءُ پدا آ من ء پرل ہاربر ءِ باروء حال دات ءُ من اچ وتی جاہ ء جست بوت اوں ءُ وتی دست ء بہ وتی دپ ء ایر کرت چوکہ منی دل جال بکپ اِیت ءُ من سک پریشان بباں۔
	بلے جرنیل من ء بگل ء کرت ءُ من ء دروت دات ءُ پدا وتی لنٹاں منی لنٹانی سر ء ایر کرت ءُ من ء وتی گورء گوں ھُبّ پرِنچ اِت کہ من ء اچ وت ء گیش نزینک کرت ءُ من وتء را آئی بگل ءِ تہء چوکہ وت دات کہ اے دمان ء من ء وتی جند ءِ پاھاز ءِ یک وشیں مارشتے زرت کہ اگاں دنیا حطرہ ءِ توک ء ات بلے جرنیل صاحب ءِ گرم ءُ وشّیں بگل ءِ تہء من ء دلبڈی رست ءُ دانکہ یونین جیک ءِ چیرا جرنیل ءِ پیمین جرنیل است انت اے دنیا مدام امن ءُ ایمن مان اِیت ءُ من ء ھما لکھ ءُ ھزاریں مردمانی حیال اھت کہ آ چہ جرمنانی جنگی گنوکی ءُ بے ساری ءِ تہء بمب ءُ توپانی تہء ٹپی اتاں مُرتگ اِتاں ءُ وتی ناوچگ ء بنکرانی تہء زند ءِ روچاں حساب کنان اتاں کہ ایشی تہء گیشر جاور زال کار ء ترسوکیں زہگانی ات کہ حالتاکانی تہء آیانی عکس ءُ تصویران من چارت نہ کناں کہ آ چنکس بزھگ ءُ لاچار درا کنان اتاں۔ یا حدا۔
	 جرنیل من ء دروت دات ءُ پدا نیمرو چ ءِ تان ء پد ماں ھم بگل وپتاں ءُ مئے سر ء بالی گرابانی گور ء گار توار آیان بوت کہ جنگ ءِ پڑ ء بُوگ ءُ بال گرابانی بال ءِ چیرا گوں وتی دوست ء ھم بگل بُوگ ءُ مہر کنگ ءِ وتی یک تھام ءُ چسے کہ بنی آدم جنگ ءِ تہء ھم وتی المیں مہراں نہ شموش اِیت!
	مروچی، اسکواڈرن لیڈر کرسٹوفر سروکی ء سئے ’شاک‘ بال گراب برزگ ءِ کتبی نیمگ ءِ سیم سراں رکینگ ء چہ جمڑی ئیں کچہ ئیں بال پٹ ء بال کرتاں، اسکوارڈرن لیڈڑ کرسٹو دیمء ات ءُ آئی پشت ء جارج اورول ءُ آئی پشت ء ارونگ فلائٹ لیفٹنٹ گون اتاں۔
	دو روچ ساری چہ پرل ہاربر ءِ ارش ء ساری من جارج اورول ءُ آئی شیتان کاریانی سر ء سک بدرد کرتگ ات کہ آ مدام چہ’ بیس‘ ءِ سر ء بال کنت ءُ مہلوک ء چہ واب ء پاد کنت کہ اھتنوکیں روچاں آ کمکیں حیالداری بکنت!
	بلے ھمروچیگیں روچانی پیمء آ کھندان وتی کلا ء درکرتگ ات ءُ منی دیمء وتی سر ء جال کنان گوشتگ ات، کہ جرنیل ءِ حکم انت ماں چے بکناں!
	بلے مروچی سئے شاک یکجاہ چہ جمڑی ءِ بالی پٹ ء بال کرتگ ات کہ چہ پرل ہاربر ءِ ارش ء پد نوں المی ات کہ وتی سیم سراں رکینگ بوتیں۔
	من دیست کہ مروچی سولو فلائٹے نہ ات بلکنا سکواڈرن لیڈر کرسٹوفر ء برز ء شتکیں ورناے ات۔ ارونگ ءُ جارج ء کمان کنگء ات ءُ مروچی جارج چہ مئے سر ء نہ گوست بلکنا بیس ءِ پشتی نیمگ ءِ آریان ءِ سر ء سیم سر ءِ تچکی ء بال کنان بوتاں ءُ من آیانی پرّگانی توار ء اشکت ءُ ڈن ء درکپت کہ آ زوت زیان بوتاں۔ مروچی تاں دُور آزمان صاف ءُ کشادگ ات۔
	پدا اچ منی دپ ء ھمے نیکیں دعا درکپت انت!……
	روچ بیگہ، بیگہ شام ءُ شام سُہب ءِ تہء بدل بوان انت ءُ ھر آؤکیں روچ گوں وتی نوکیں مستاگراں چہ تیاب ء چست بوان جمڑی ءِ کتبی نیمگ ءِ کوہ ءُ ڈل ءِ سرء چکران زیان بان ءُ من اے مستاگراں مدام چاران بان ءُ من ء نہ زاناں پرچے جمڑی ءِ تہء نندوک لندن یات کئیت، وتی کسانیں فلیٹ یات کئیت، ٹیمز یات کئیت، آکسفورڈ اسٹریٹ یات کئیت، کہ ھموداں من پیدا بوتگ ونتگ ءُ کہ باز کسان عمری ءِ تہء جرنیل ءِ چم پمن کپتان ءُ جرنیل آزمانگ ء نیوی ءِ تہء ٹریننگ کنگء ات کہ پؤج ءِ تہء آ ساری ء وتی ٹریننگ ء چہ سندھرسٹ ء پیلو کرتگ ات کہ نوں آئرا نیوی ٹریننگ کنگی ات کہ ملکہ معظمہ آئرا ونڈسر محل ءِ تہء تمگہ جتگ ات ءُ ہرل آف ونڈسر ءِ لقب داتگ ات کہ آ زمانگ ء جرنیل شپ ء روچ من ء چارت کہ آئی درپشین مود آئی یونیفارم ءُ آئی ورنائی درا من ء دوست اتاں کہ آ وت ورنا ات ءُ من ء وتی وابانی پری جوڑ کرتگ کہ پدا آ من ء ہنی مون ءِ ھاترء پیرس برت کہ ادا آئفل ٹاور ءِ چیرا ماں وتی عکس کش اِت ءُ فرانسی روڈ ءِ تہء آپی جہاز ءِ تہء گشت۔ ائے روچ چنکس شر اتاں……
	منی سر ء درائیں شاھی محل مچ ات کہ دھول ءُ سُرنگءِ توار ءِ تہء منی اسپیتیں بانوری لیوس، منی ہیٹ ءُ ہیٹ ء سر ء منی دیمء تنکیں سریگ کہ من کرار کرار جرنیل ءِ بگل ء دست دیان مچی ءِ نیام ء وتی دارج میھیں کؤشان زوران روان اتاں کہ رند ء جرنیل منی دست ء چلہ یے دات ءُ من جرنیل ءِ دستاں چلہ یے دات ءُ آ من ء دروت گپت کہ من وتی کلک ء برآئی داشت ء پدا آ وتی کلک ء داشت کہ من آئرا دروت گپت ءُ پدا درائیں مہلوک دست جنان ءُ مارا مبارکبادی داتاں ءُ ماں دست مہ دست درکپتاں ءُ یک بگھی ءِ تہء سوار درکپتاں……
	منء جمڑی ءِ صاف ءُ کشاد گیں آزمان ءِ چیرا نہ زاناں پرچے وتی سیر یات کئیت، لندن یات کئیت ءُ لندن ءِ قہریں زمستان یات کئیت، کہ شپ ءُ روچ ھورانی سبب ء من سک تنگ بوتن کہ نہ زانت کہ من کجا برواں……
	……بلے ادء جمڑی ءِ کشاد گیں آزمان ءِ چیرا زند چٹ جتا انت کہ من ء کدی باور ھم نہ یات کہ زند انکس کشادگ ءُ ازلی ئیں چیزے۔ جمڑی ءِ ریکانی تل ء، آئی ڈل ءِ سر ء، آئی بوچ ءُ کاھانی تہء من مرگانی بال کہ دیستگ رعبا ءُ شوکانی زڑوکیں چمان دیستگ ءُ آیانی ھولگی ئیں تچگء دیستگ، تیاب ءِ مردمانی بزگی ء دیستگ ءُ آزمان ءِ تچکی ءُ کشادگی ء انکس چہ نزینک ء دیستگ کہ من ء باور ھم نہ اھتگ کہ زند انکس زیبا بوت کنت…… بلے من ء لندن ءِ یات ھم نہ شموش انت، چو کہ بگیر چہ لندن من زندگ بوت مکناں!
	زی من گورڈن ءِ جنین لوسی ء دیست کہ درائیں روچ آ وتی وتاک ءِ تہء نندوک جرسی گوپ اِیت ءُ چہ گس ء درنہ اھت…… بزگیں لوسی! گوں وتی کسانیں تنک مودیں مچاچاں ءُ وتی لاگریں بدن ء ءُ وتی مزنیں دپ ءُ نازرکیں لنٹاں کہ آ انکس لاک ء پدا شک جنت کہ آئی لنٹ چو گلاب ء درا کنت، آ وتی موداں چہ دیمء کیچی کنت ءُ چہ پشت ء دریش کنت کہ آئی کسانیں دیم درا کنت، معصوم ءُ زیبا…… لوسی مدام کنداِیت…… آئی یک زہگے بلے گوں وتی بلک ء لیڈز ءِ تہء انت۔ لوسی وتی زہگ ء یات کنت چو کہ آ جمڑی ءِ تہء سک تنگ بہ بیت ءُ یکوارے پدا لیڈز روئگ بلوٹ اِیت ۔
	لوسی ءِ مرد گورڈن پؤج ءِ تہء بریگیڈئیر انت کہ بریگیڈئیر جنرل گوشگ بیت۔ آئی رعب داریں دیم ء گوں وتی پشگ ء آئی وپاداری وتی مٹ وت انت کہ جرنیل صاحب آئی سر ء باور کنت ءُ آئرا بازیں کار داتاں۔
	پدا مارگریٹا انت کہ آ وت سرجن جرنیل انت ءُ فیلڈ اسپتال ئےِ ٹاہینتگ کہ کدی کدی من سرجن جرنیل مارگریٹا ءِ دیوان ء رواں تو آ سک وش بیت کہ آئی تہء گران منگی است ءُ مزن داشتی اچ نیست آ نکہ وت آ میجر جنرلے بلے کس نہ گوش اِیت کہ آ میجر جنرلءِ بلکنا ایدگہ زال کارانی پیمء زال کارے ء آ وتی فیلڈ اسپتال ء انکس پہ بندوتند داشتگ کہ جنرل صاحب اچ آئی سک وش انت۔ 
	مس مارگریٹا وت سیر نہ کرتگ…… من ء لوسی گوشگء ات کہ یک زمانگے آئی یک دوستے لندن اسکول آف اکنامکس ءِ تہء پروفیسر ات بلے رند ء اے پروفیسر گوں دگہ جنکے ء شت ء مس مارگریٹا ءِ دل پرشت ءُ جنگ عظیم ء ساری آ ڈاکٹری وانگء ات کہ پدا جنگ عظیم ءِ وھداں آ پؤج ءِ تہء بھرتی بوت ءُ پدا آئرا جمڑی بیس ء دیم دیگ بوت ءُ آئرا ترقی دیگ بوت آ نوں میجر جنرل ءِ عہدگ ء ات کہ بیس ءِ تہء ایدگر آئرا لیڈی جنرل گوشتاں……
	چو منی پیمء مس مارگریٹا ء جمڑی ءِ روکپت دوست اِنت ءُ آ ھم چہ وتی وتاک ءِ تلگ ء جمڑی ءِ روکپت ء چاراِیت ءُ آ ھم ھمے روکپت ءِ باروء چیزے نوشتہ کنان انت ءُ من نہ زاناں کہ آ چے نوشتہ کنان اِنت...
	من ء کارپورل کرسٹیناؔ چہ کلان دوست انت کہ آ انکس وانند گیں جنکے نہ انت بلے آ پؤج ءِ تہء پمیشا بھرتی بوتگ کہ آئرا جنگ ءِ تہء بہر زورگ ء پہ وتی ملک ء نام کشگ دوست ات کہ آ پؤج ءِ کارپورل ات ء فیلڈ اسپتال ءِ تہء کار کرت، آ منی عزت انکس را باز کنت کہ من شرمندگ باں!…… آئی ڈیل ءُ ڈول چو ورنائیں بچکانی پیمء انت کہ وتی یونیفارم ءِ تہء آ باز زیبا درا کنت۔
	چہ سپاھی ء کارپورل ء بگر تاں جرنیل دراھانی لیکہ یکے کہ اے جنگ ء کٹگ ءُ دژمن ء بے سوب کنگ!
	ءُ وھدے من وتی سپاھی جرنیل، پالکٹ ءُ کارپورلانی خدمتکاری ءُ حذمتگزاری ءُ گوں وتی پشگ ء وپاداری گنداں تو من ء سکھن بیت کہ مگر بی تہذیب ء کس شکست دات نہ کنت ءُ ھمے حذمتکارانی کار ءُ حذمت انت کہ ما دنیا ءِ تہء نام کپتگ کہ مروچی مئے تہذیب ء چہ وتی مردمان حطرہ انت کہ ہٹلر،مسولینی، پوریائی نہ انت چے انت؟ یک نیمگ ء آزات دنیا ءِ واب انت ءُ دوئمی نیمگ ء سیاہ پوشیں دکتوریل ءُ گیرجمہوری راج…… مارا وشّی انت کہ اُرس ھم پہ آزات دنیا ءِ سلامتی ء گوں ماں ھور انت۔ ایش انت تاریخ ءِ پیسلہ! کہ دوستان دژمن کنت ءُ دژمناں دوست!……
	چہ جنگ عظیم ءِ کٹگ ء پد مئے ءُ ارس ءِ نیام چونیں راھبند ٹہاں؟ ایشرا ھر کس زانت کہ مئے تعلقداری ءُ رشتگ چو پل صراط ء سک باں، بلے اے پد ءِ گپے، جرنیل صاحب ھمیش گوش اِیت، کہ ساری ء ہٹلر ء شکست دئیگی انت……
	وھدیکہ عابدہ ءُ شاکر ءُ میر مولاداد چہ’ ردیگ‘ ء اھتاں تو من چہ مسز ڈروس لینگ ءِ بدن ءُ جسد ء پدیکوارے پدا عابدہ ءِ بدن ء جسد بلکنا ارواح ءِ تہء پترگ ءِ جہد کرت چوکہ من ھمے ھر دو ئیں جنین آدمانی نیام ء وتی جند ءِ ذات ء شموشگ لوٹ اِت، چو کہ منی وتی ذات ءِ تہء یک جنین آدمے اندر ء پوشیدگ ات کہ بلکنا ایشی وتی گزر ءُ لوٹ اتاں کہ ایش جنین آدمانی دلانی تہء پتران ءُ آیانی بو ءُ تھامانی تہء وتء را زیان کنگ لوٹ اِت چوکہ من ء وت ھمے چیز دوست بہ بیت کہ من مرد ءِ جاہ ء جنین آدمے بوتین کہ منی حیال ء حسن ءُ زیبائی ءِ مزّگ انکس کہ جنین آدم بُوگ ءِ تہء من ء مارشت بوت بلکنا من ء وتی مرد بُوگ ءِ تہء نہ تورتیاں!……
	ایشی وجہ ایش کہ من مدام جنینانی حسن ءُ زیبائی ءِ واب دیستگ ات ءُ اچ آیان نزینک بُوگ ءِ جہد ءُ کوشست کرتگ ات بلے اچ آیان کدی نزینک نہ بوتگ ات کہ مدام اچ آیان ترستگ ات کہ اگاں من چہ جنین آدمے ء نزینک بوتاں تو چو بزان کہ منی بانزل ءُ پرگ سوھتکان پمشا ایوک من جنکانی، زیبائیں شکلانی واب دیستگ ات کہ منی وتی پوشیدگیں ءُ چیریں جنین آدم من ء چہ اندگہ جنکاں نزینک بُوگء پہ نہ اشتگ ات……!
	ءُ ھمے سبب ات کہ من عابدہ ء وتی دل ءِ تہء چہ ھما روچ ء سجدہ کنان ات تانکہ من ء یات انت بلے من اچ آئی نزینکی ء ترستگ ات ءُ وابانی تہء من آئرا وتی جنین حیال کرتگ ات ءُ آئرا دروت داتگ ات ءُ آئی نازرکیں لنٹان وتی لنٹانی چیر ء چو امب ءِ ڈول ء چوستگ ات کہ آئی لنٹ انکس شیرکن اتاں کہ من ء چو کہ یکین نہ ات کہ اے لنٹ انکس لذت دار ءُ تھامی باں!……
	بلے اے درا تصورانی تہء اتاں کہ مئے نیام ء شاکر ات، ءُ شاکر من ء کدی دوست نہ ات۔
	عابدہ زانتکار ءُ وانند گیں جنکے ات ءُ آئی ماس ءُ پس جتائیں نسلان چہ اتاں کہ ھمے چیز آئرا گیشتر نمادار کرتگ ات ءُ من نہ لوٹ اِت کہ آ این جی او ءِ تہء کار بکنت بلکنا من لوٹ اِت کہ آ گوں من بیاتین تو من پرآئی نوکری کرت ءُ آ منی جنین بوتیں، بس! گڑا اے دنیا چنکس وش بوت بلے مئے نیام ء شاکر ات ءُ شاکر دور بُوگء نہ ات!
	مروچی عابدہ گیشتر صحت مند ءُ وش درا بوت کہ آئی پادا جوگر اتاں ءُ آ سہرین رنگ ءِ جرسی ءِ گورء کرتگ، گلوبند ءُ آئی پادا اسپیتیں پتلونے ات ءُ آئی مودانی گیسو ءُ پونی یک پیمء گوں آئی دیمء نما کنان اتاں ءُ من آئرا چاران ات اوں۔
	’’مروچی شما چے دیست ات..؟‘‘ من جست کرت ءُ شاکر ء وار نہ دات چو کہ آ چہ عابدہ ءِ دپ ء حبر ء پُل اِتءُ گوشت:
	’’مئے سبر ءُ سبزیں سرککاں سک باز حطرہ انت کہ نوں آ لہتیں منتگ انت ءُ ایش حطرہ ءِ حبر، مارا زوت زوت کنگی کپ اِیت…… عابدہ وتی رپورٹ ء تیار کنان انت بلے مارا مہلوک ءِ کمک بکار انت نہ کہ چہ مئے تیاب ء اے سبر ءُ سبزیں سرکک مدامی گار باں…… مارا میرمولاداد پیمیں مردمانی تپاک تیار انت۔‘‘
	من میرمولاداد ءِ نیمگ ء چاراِت کہ آ وتی دل ء وش بوت کہ اے ڈیھ ءِ تہء میرمولاداد پیمیں مردم زندگ اتاں کہ آیانی انسان دوستی، پچیں پیشانی ءُ کشاد گیں دل وتی مٹ وت ات!
	میرمولاداد چہ عابدہ ءِ دپ ء وتی سپت ء اشکنگ ء پد چو بزاں باز وش بوت۔
ءُ پد ھر کس عابدہ ءِ نیمگ ء چاران بوت چو کہ آ یک مزنیں مال ءُ مڈّی یے ءِ گپّان جنان بیت ءُ آئی گپ جنگ ہر کس ء چش کہ موقعہ دیان ات کہ آ عابدہ ء بچاراِیت، نہ کہ انچا ھر کس پہ چم ءِ کنڈ ء آئرا چاراِت، بلے نوں کہ آ گپ جنگء ات تو ھر کس آئرا راستان راست آئرا چاراں کہ نہ آئرا من کہ ایرادے بہ بیت ءُ نہ کہ ایدگر وتی روک روک آئرا چارگ ءِ تہء حجالت بباں!
	بلے من عابدہ ء چاران نہ زاناں من ء چے حیال اھت کہ من بال بکناں چو ھما کونجان کہ آ زر ءِ سر ء کاڑت کاڑت کنان بال اتاں، چو عابدہ ء وش مل، چوآئی ٹی ٹل ء چو آئی نمادار……
	زر ءِ سر ء مرگان من مدام چارگ ءِ تہء سکّ وش باں ءُ حاص وھدے زر ءِ سر ء روکپت ءِ موسم ء مرگانی بال ءِ وتی یک شان ءُ شرپے کہ ایش لوزانی تہء بیان بوت نہ کنت……!
	باز مرگ انکس برّ باں کہ یک رندی بال کرتاں تو پدا ھچ نہ اوشتاں ءُ یک کچ ء یک کساس ء بال کنان باں چو کہ تانکہ اے دنیا ھست آ بال کنان رواں۔
	باز کونج زر ءِ سر ء پہ لوجر ماھی ءُ ایدگہ کسانیں ماھیگانی ورگء پہ وتی سنٹان آپ ءِ تہء بڈ داتاں ءُ وتی شکار ء سنٹ ءِ چیرا زوران بال کرتاں چو کہ آیاں ترس بہ بیت کہ آیانی شکار ء کس مہ زوراِیت!
	مرگانی بال ء چاران من پدا عابدہ ء چاران بوت کہ آ سبریں سرکک ءِ گپان گوں میرمولاداد ءُ شاکربہ کنت چو کہ میر مولاداد ءُ شاکر آئی ءِ گپان ساری ء نہ اشکتگ…… آنکہ آ گوں من ھم دلگوش ات بلے کدی کدی من ء ھنچش مارشت بوت چوکہ آ من ء چارگء ابید من ء مچاراِیت!
	’’تو چے ءِ چارگء ئے؟‘‘ عابدہ من ء چاراِت تو شاکر پسّو دئیان بوت: ’’آ مرگانی بال ء چارگء انت۔‘‘
	عابدہ کھنداِت ءُ شاکر ء گوشت:
	’’بِل کہ آ وت بگوش اِیت کہ آ چے ءِ چارگء انت؟‘‘
	شاکر ءِ دپ ھمے حبر ءِ سر ء چٹ کسان بوت چو کہ آئرا مہ سجّ اِیت کہ آ چے بگوش اِیت!
	’’چے ء پہ، واجہ کار چاکر ء باندا ردیگ ء مہ براں ءُ سرککانی ندارگ ء پیش مہ داراں؟‘‘
	میرمولاداد صلہ دات ءُ عابدہ وش بوت بلے شاکر گوں نزوریں دل ء گوشت: 
	’’چاکر واجہ کار ءِ رضا انت، مئے چم وش ءُ دل سرد اگاں باندا آ گوں ماں ردیگ ء بیت!‘‘
	من زانت کہ شاکر پہ دل من ء گوشگء نہ ات کہ من باندا ردیگ ء گوں آیانی ھمراہ بباں کہ ھموداں سرککانی زید ءُ زھتک ات۔
	بلے من تیار بوت
	’’من ء برت گوں، من ء وشی بیت، بلے من ء کسّ صلہ نہ جتگ گڑا من پرچے بیاھاں؟‘‘ من گوشت ءُ عابدہ پوہ بوت:
	’’ترا صلہ جنگ ءِ چے گزر ء چے لوٹ؟‘‘
	’’تئی منت واراں‘‘ من عابدہ ء کسانیں چمے جت چوکہ ایشرا ایوک ء آ بزانت کہ وت مئے وتی جند ءِ چمان چم باور نہ یات کہ اے گروک ءُ نپت کجا کپت؟ اے روچ کجا برئکش دات؟
	ھمے نیام ء داد جان تچان ء اھت ءُ شاکر ء حال دات کہ آ پی۔ سی او کالے اھتگ۔ (تنے وھدی جیونی ءِ تہء موبائل کار نہ کرتاں) شاکر تچان ء ریسٹ ءِ نیمگ ء درشت۔
	من ءُ عابدہ ءُ میرمولاداد جمڑی ءِ کپوکیں روچ ء چاران بوتاں۔ من عابدہؔ ء یک دگہ چمے جت ءُ آ وتی سر ء جال کرت، بلے من ء توراِت کہ عابدہ ء منی چمانی جنگ دوست بوت چیء کہ کمیونیکیشن ءِ اچ ایشی گیشتر شرتریں نظام مہر ءِ دنیا تہء نہ ات کہ ایوک ء یک چم ءِ کنڈ ء، دمانی تہء گوں باز کراری ءِ سرء سرینگء پد دل ء دنیا ءِ درائیں راز چہ یک دل ءِ کمپیوٹر ء پہ دوئمی دل ءِ کمپیوٹر ء منتقل بوتاں! ءُ دمانی تہء درائیں خبر ءُ حال رستاں۔
	پدا شاکر اھت ءُ عابدہ گوشت:
	’’من ء کراچی ء ہیڈ آفس ء لوٹگ بوتگ، باندا چہ گوادر من ء کراچی روگی کپ اِیت۔‘‘
	’’چے ء پہ؟‘‘ عابدہ جست کرت۔
	’’نہ زاناں!‘‘ شاکر گوشت ءُ پدا گوشت: ’’منی حیال ء ماں موحولیات ءِ سال روچ ءِ ھاترء تیاری کنگی انت بلکنا پمیشا……‘‘
	’’بلے موحولیات ءِ سال روچ ہر سال جون ءِ تہء بیت‘‘ عابدہ گوشت ءُ رستم پسّو دات ’’بازیں دگہ چیز ھم استاں، ماحولیات ایوک ء سرککانی پاہاز نہ انت!‘‘
	رستم ءِ گپانی تہء یک سوکے مان ات چو کہ آ منی چمانی جنگ ءِ ھما نادرا ءُ خفیفیں اشارگ ء پوہ بوتگ ات کہ نوں آ عابدہ ءِ گپان انکس ترند ترند دیگء ات۔
	ءُ عابدہ وتی حسن ء ابید وتی المیں سگ ءُ سنگ ء گوں بشکندگ بوان گوشان بوت:
	’’خیر انت شما باندہ برواِت، من وتی کار ء کنان اُن، میرمولاداد ء واجہ کار چاکر مئے کمک ء موجود انت۔ آنکہ مئے رپورٹ ءِ بازیں بہرے تیار بوتگ۔ بلے ء لہتیں دگہ چیزئے ھور کنگی انت۔ تو چہ کراچی ء کائے گڑا مئے رپورٹ تیار بہ بیت۔ کہ من سرککاں گوں تیاب ءِ سر ء بؤکیں ایدگہ پروش ء پروش کاریاں ھم چارگ اوں کہ مئے درائیں ایکوسسٹم چون متاثر بُوگء انت؟ من تمرائی باروء ھم پٹ ءُ پول کنگء اوں۔ مدگءُ ماھیانی زند ءِ باروء چارگء اوں۔ بچار ماحولیات ءِ تہء بازیں چیز کایاں کہ ھر یک چیز ءُ شئے گوں دوئمی ء بندوک انت، چہ وت ء جتا نہ انت۔ چو کہ ھر چول گوں روچ ءِ ھر برئمش ءِ تہء پتاؤک ء سوگہ بیت کہ روچ ء برئمش ء چولانی برزی ء جال ءِ تہء یک تپاکے بہ بیت!
	پدا عابدہ وتی گپانی سر ء وت کندان بوت: ’’بچار! نندوک نندوک من موحولیات ءِ سر ء یک مزنیں لیکچرے دات!‘‘
	’’پما ایش یک وش بہتی یے!‘‘ میر مولاداد گوشان بوت ءُ عابدہ گون من دلگوش بوان گوشت:
	’’مئے وش بہتی ایش انت کہ میرمولاداد گوں ماں گون انت، نہ کہ مارا سرککانی، نہ کہ تمرانی، نہ کہ مد گانی ءُ نہ کہ جھینگاھای باروء خبرکپت کہ ایش کجا انت ءُ کجا نہ انت……؟ مئے پٹ ءُ پول اگاں موحولیات ءِ باروء دیمء روان ات تو ایش چہ میرمولاداد ءِ سبب ء انت…… بس ماں میرمولاداد ءِ گپان یک شریں زبان ءِ تہء کاراں‘‘
	عابدہ کھنداِت ءُ میر مولاداد وش بوت ءُ گوں وتی کانکریں زبان ء آئی منت وار بوت وھدیکہ دُور روچ کپان بوت ء شاکر وتی کراچی روگ ءِ باروء پکر جنان بوت چو کہ آئی ءِ بدن ءُ جسد ھمودان انت بلے آئی ارواح دگہ جاھے!



















……۸……
دیگر ءِ شام
	تیاب ءِ سر ء زمستان ءِ سبزیں آزمان تانکہ چم کار کرت کشادگ کشادگ تچک ات ءُ گرماگ ءِ موسم ء جُش کنوکیں زر ءِ آپ نوں چو تگرد ء بوتگ ات کہ تاں دور دور ء بوجیگ ءُ یکدارے آپ ءِ مزنیں چولانی سر ء کرار کرار گوانزوران شکارکنان اتاں ءُ باز مرگ وتی یکتنائیں بال ء چہ تنک تیاب ء یاکہ آپ ءِ نیام ء نندوکیں ایدگہ مرگانی رم ءِ تہء ھور کپت چو کہ اے زند ءِ تہء یکتنا ء ایوکیں بال مشکل ء گران ات کہ مردم ہر چنت بال بکرتین ءُ ھر کجا کہ بہ شُتیں گڈسرء آئرا وتی بیھ ءُ بنیات ءِ سرء آیگی کپت کہ ڈنمارک ءِ نامی ئیں مفکر سورن کرکیگارڈ آنکہ مرگانی باروء گپ نہ جتگ کہ آئی موضوع آدم زات ءُ آئی المیں یکتنائی انت کہ اے درگت ء آ گوش اِیت کہ ھر آدم ذات وتی زند ءِ تہء چہ سے درجگان گوزاِیت، یکے آئی جمالیاتی زند انت، دوئمی آئی اخلاقی ءُ سیمی آئی مذہبی زند انت، اخلاقای زند ءِ تہء آ راج ء چاگرد ءِ ھما قدران یکوارے پدا وتی راہ ءِ نشان جوڑ کنت کہ ھمایان ساری ء آ رد کرتگ یاکہ اچ آیان منکر بوتگ چیء کہ وتی ورنائی ءِ جوش ءِ تہء ھر ورنا زیبائی لوٹ اِیت ءُ وتی زیبائیں حیالانی پیلوی ء لوٹ اِیت ، وشی لوٹ اِیت ءُ آرام ءُ آسود گیں حیال ءُ فکرانی تہء وش بوش بُوگ لوٹ اِیت ءُ چہ درد ءُ ڈکھاں دور بُوگ لوٹ اِیت چیء کہ جمالیاتی زند ءِ واھگ ءُ لوٹ ھمیش انت کہ گیشتراں گیشتر وشی ءُ کم چہ کم ء ڈکھ ءُ درد!……
	بلے اے زند زوت گوزاِیت، مردم مزن بیت، زہگ ءُ روزگار ءُ لاپ نان ءِ ویل ء جنجال کایاں، وشیانی روچ باز کم باں، وشی زوت گوزاں، یکتنائیں بال چو اے مرگان، مردم ء دم برائین اِیت، کہ مردم پہ وت یک رمے شوھاز کنت تانکہ آ وتء را گیشتر آسودگ ءُ آسرات حیال بکنت، پمیشا آکیت ءُ ھما رم ءِ نیام ء ننداِیت کہ ھمائرا آ یلہ داتگ ات کہ آوھداں آ وتی جمالیاتی دور ءِ تہء وتی اخلاق ءِ سرچمگ وت بُوگ لوٹ اِیت کہ آ وت اخلاقی قدر پیدا کنگ لوٹ اِیت ءُ ھمائی تہء زندگ بُوگ لوٹ اِیت کہ ھر نظام ءُ ھر سسٹم ء گوں وتی پادانی لگتاں، لگت مال کرت کہ ایش آئی انا ءِ آئی وجود ءِ واھگ ات کہ آ چو’ والٹ وہٹ مین‘، ء وتی جند ءِ شئیراں بجاں کہ ھمیش تہء آ وش بوت……!
	……بلے اے عارضی ئیں دورے ات کہ پدا زند ءِ چھیل ءُ چانکانی تہء سرکپان آ وتء را گیر محفوظ حیال کرت کہ پہ زندگ بُوگء آئرا نوں یک اخلاقی نظامے بکار انت تانکہ آئی زند آرام ءُ آسودگی ء گوں بگوزاِیت نہ کہ آ یکدم، دمانی تہء وتی گیر محفوظی ءِ سیائیں چاتءِ تہء کپت کہ اچ اُوداں نہ بلکنا آ کدی درمیاتیں!…… پمیشاآ گوں وتی رم ء ننداِیت ءُ آئی اخلاقی قدرانی سرء وتی سر ء ایرکنت ھنچش چو کہ’ چل کاف ‘ءِ وانگ ء پد جنّ وتی سر ء چشکھ ءِ سر ء ایر کناں!……
	……ھنچش چو کہ مروچیگیں، نومبر ماہ ءِ صافیں روچ ءِ تہء من گندگء ات اوں کہ یکتنا بال کنوکیں مرگ چہ وتی بال ء گرگ تنک ءُ بیزار گوں وتی ایدگہ ھمرایاں نندگء اتاں……
	اے بدعقیدگی ءِ اول نشانی ات وھدے تئی جند ءِ اخلاقی قدرانی پیدا کنگءِ قوت نزور بوتاں تو رمگ ءُ رم ءِ اخلاقی قدرانی سر ء روان بوت ئے کہ اے وت گڑیں راھانی سر ء روان تو وتء را محفوظ حیال کرت ئے، کہ نوں چاگرد ءُ راج پر تو اخلاقی قدر جوڑ کرت، تو آزات ات ئے، تو ایوک ء ھمے وت گڑیں قدرانی سر ء روگ لوٹ اِت ئے ءُ بس!…… تئی بدعقیدگی تئی آزاتی ات، بلے اے تئی گلامی ءِ اولی نشانی ات!…… کئے زانت؟
	سیمی درجگ مذہبی درجگ ات، اے ھما درجگ ات کہ آدم ذات وتی ءُ حدا ءِ رشتگ ء یک دگہ کاسگ ءِ تہء کئیل کرت کہ ادء سربُوگء پد درائیں شک، درائیں شبینگ ءُ درائیں جست ءُ پرس یک نوکیں تجربگے ء گوں دوچار بوتاں کہ آیانی تہء حضرت ابراہیمؑ ءِ پیمء یک عشقے پیدا بوت کہ وتی زہگ ء پہ ھمے تجربگ ء قربان کنگ لوٹ اِت ۔
	بلے کرکیگارڈ گوشت کہ حضرت ابراہیمؑ ءِ پیمیں تجربگ ءِ نیمگ ء باز کم مردم رواں کہ ایوک ء اخلاقی درجگ ءِ تہء زند گوازینگ مئے بہت ءُ طالع جوڑ بیت!……
	من یکتنائیں مرگان چہ دوریں ھنداں آیان ء گوں وتی رمان نندان چاران اتاں وھدے ’ردیگ‘ ءِ کنڈ ء کلچ ءِ تہء ریکانی سر ء نندوک عابدہ ءُ میرمولاداد تیاب ءِ نزینک ء کوھانی رگ ءُ روھتگاں چاران اتاں کہ ردیگ ءِ ھمے کنڈ ء کوہ ءِ کلچ ءُ کنڈاں سرکک ھیک داتاں ءُ مزن بوتاں کہ گرماگ ءِ موسم ء زر ءِ چول تاں کوہ ءِ ھمے کنڈ ء رستیناں ءُ پدا جال کپتاں، سرککانی ھیک کمکین برزگء اتاں، کہ اُودء چول سر نہ بوتاں……
	اے جاہ نیوان ات کہ ادا مردم ءُ ساہ دارانی آیگ بوت پمیشا سرکک ھیک داتاں ءُ مزن بوتاں……
	بلے نوں چہ مہلوک ءِ روءُ آ آیانی زند ء حطرہ ھست ات میرمولاداد، عابدہ ء چیزے گوئشان ات وھدیکہ عابدہ گوش داران ات۔
	من وش اتاں کہ مروچی شاکر گوں ماں گون نہ ات ءُ ماں ردیگ ءِ پچیں آزمان ءِ چیرا چٹ ایوک ء یکتنا اتاں ءُ مروچی نومبر ماہ ءِ گڈی ئیں روچاں ھر چیز نوک ات، ھر چیز صاف ات ءُ ھر چیز پر معنا ءُ وشال ات۔
	من اچ آیان نزینک بوت اوں ءُ عابدہ ء چاراِت کہ گوں آئی ء وتی وابانی تہء من ھزار وار وپتگ ات ءُ ھزار وار آئرا دروت داتگ ات ءُ ھزار وار آئی ءِ کلکان وتی لنٹان ایر کرتگ ات کہ من نہ زانت کہ اے جنک ءِ تہء حدا چے کششے داتگ ات کہ من ء یکین باور نہ یات کہ کدی کدی من آئی چمانی تہء چاراِت ھم نہ کرت، چوکہ اگاں من آئی چمانی تہء بچاران تو چہ وتی وجود ء انکار بکناں بلکنا من ء ایوک ء آئی چارگ ءِ تہء وتء را زیان کنگ ءِ واھگ ھست ات، بلے من ترس اِت!……
	پدا چہ دور دور ء آئیوکیں یکتنا ءُ ایوکیں مرگان آئیان گوں وتی رم ء نندان دیست تو من ء آیانی بے معنا ئیں بال ءِ سر ء ارمان اھت کہ چون پہ حب ءُ جوش آ زر ءِ تچکی ء بال کنان گوں ھمے امیتان کہ آیان نوں وتی راہ پہ را ایوک ء یکتنا درگیجگی ات آ یکوارے پدا رم ءِ تہء اھتگ ءُ نشتگ ات ءُ اچ ایشی گیشتر دگہ بدعقیدگی یے چے بوت! من حیال کرت ء پدا من حیال اھت۔ چے اے زند ضروری ات؟ معنی چے مارا پیدا بُوگی ات؟ المی پیدا بُوگی ات؟ چے اے روچ ءُ شپ ء پیدا بُوگی ات؟ چے اے زر ءُ مرگانی بال ء چول المی اتاں؟
	منی حیال ء زند المی نہ ات! من پکر جنان بوت۔ اگاں اے المی نہ ات گڑا مئے زند ءِ معنا ءُ متلب چے ات؟
	من چہ وت ء یک باز مزنیں جستے کرتگ ات کہ بلکنا چشکہ ایشی پسّو گوں من نہ ات، من چپ بوت ءُ عابدہ ء چاراِت کہ آ تیاب ءِ ریکانی سر ء وتی پادان تچک کرتگ ات ءُ آئی دیمء تیاب ءِ یک مزنیں نکشہ یے ایر ات ءُ آ آئی سر ء’ تن‘ جتگ ات کہ کجا تمر اتاں؟ کجا سرکک ھیک داتاں؟ کجا مدگ ء جھینگا ءِ شکار گیشتر بوت۔ کجا زرّ دیمی اھتگ ات ؟ ءُ کجا زر پدی شتگ ات؟ ءُ کجا کوہ ءِ کرود ءِ سر ء سر ءِ نشان درا بوتاں کہ زر چنکس وداِتگ ات؟
	پرے درائیں چیزانی پٹ ءُ پول ء یک عمرے پکار ات تانکہ اے زیبائیں جنک ھمے مادّی ئیں دنیا ءِ چست ءُ ایراں بہ زانتیں کہ اے مادّی دنیا مئے ایدیم آدیم ء ھشک ھشک ویران ویران چہ چار کنڈء مارا گڑد ءُ گھیں کرتگ ات کہ ایشی تہء وت ھچ معنا ءُ متلبے نہ ات بلکنا ایشی ء معنا ءُ متلب مادیگء اِت ایں، عابدہ چہ وتی پٹ ءُ پول ء دیگء ات، پمیشا اے دنیا انکس زیبا ءُ وش صورت ات کہ اگاں ایشرا چشیں زیبائیں چم مہ دیستیناں تو ایشانی وتی جند ءِ زیبائی کجا ات؟…… ’ھچ نہ ات‘ من حیال کرت۔
	ءُ اے چم کہ چش زڑگء اتاں ءُ اے دنیا ء گندگء اتاں چے ایش الم اتاں کہ ایشان پیدا بُوگی ات؟ مئے زند ء پیدا بُوگی ات؟ اگاں اے زندمہ بوتین گڑا چے بوتیں؟ …… بلے اے زند ھست ات، عابدہ ھست ات، من ھست اِت آں ءُ اے کوہ ءُ زر ءُ چول ھست اِت آں، گڑا زندگانی یک راستی ء یک حقیقتے ات ءُ اگاں ایش یک راستی ءُ یک حقیقتے ات گڑا ایشی ء گوازینگ، ایشی تہء زندگ بُوگ ھم یک حقیقتے ات، کہ بلکنا ایشی المین لیکہ ھمیش ات کہ کس ایشرا گوں وتی درائیں جذبگانی جہلانکی ءِ تہء بچاریتین ءُ بہ دیستیں کہ ایوک ء اے گیر ضروری ئیں زند ء جذبگانی یک تھرشیاسے بکار ات کہ ایشرا چہ جذبگانی لہڑگ ءُ آچ بداتیں، یک لمبوکیں آچے، ء ایشی تہء معنا ءُ متلب شوھاز مکرتیں چیء کہ یک چیزے اگاں المی نہ ات، ضروری نہ ات گڑا ایشی ءِ معنا چے ات؟
	…… چے کرکیگارڈ ءِ مذہبی ئیں تجربگ ءِ ھمے معنا نہ ات؟ چے البرٹ کامیو چہ وتی اسبرڈی ٹی ء چہ ھمے لہڑگانی برزنہ بوت؟ چے سارتر بنی آدم ءِ المیں جوش ءِ گپ ء نہ جت؟…… چے سیرل، مارلیویونٹی ھمے رشتگ ء ڈنی دنیا ءِ مظہرانی نیام ء پوہ بُوگ ءِ جہد نہ کرتاں؟ درائیں مفکر برے نتیجگء سر بوت اِ تاں کہ آدم ذات وتی المیں لہڑگانی سبب ء زندگ ات، ھمے عشق آئرا مذہبی ئیں تجربگے دات کہ منی وتی حیال ء حدا ءِ تجربگ ھر گام ء ھر گام ء بوئیوکیں چیزے ات کہ اے الم ء بنی آدم ء دیگ نہ بوتگ ات بلکنا ایشرا ھر گام ء وت پیدا کنگی ات کہ حداءِ ایدگہ درائیں حیال ءُ فکر ایوک ء عقل ءِ وت گڑیں نظام ءُ راھبنداناں ایوک ء جذبگانی لہڑتگ یکجا ات۔
	گڑا چے من عابدہ ء گوں وتی دل ءِ درائیں لہڑگء مہر مہ کنیں؟ …… بلے منی ءُ عابدہ ءِ نیام ء اے دوری پرچے؟ چے شاکر چہ مئے نیام ء دور بوت کنت؟……
	من نہ لوٹاں کہ منی المیں مہرانی نیام ء شاکر یا دگہ کسے بہ بیت!…… من ایوک ء عابدہ ء لوٹاں، ایوک ء من ببان ءُ عابدہ ببات ءُ اے کشادگ ءُ پراھیں دنیا ئی بمان اِیت تانکہ من وتی المیں مہران عابدہ ء دات بکناں ءُ آئرا پوہ بکناں کہ من اے دنیا ءِ تہء چے مارشت کنان ءُ پرچے کنان ات؟ من ء یک ھنچش سنگت ءُ ھمراہ بکار ات کہ آ منی دل ءِ لہڑئگاں بزانت ءُ منی اے لہڑگانی زانگ ء پد من ء یک دلبڈی یے رس اِیت ءُ پدا من زناں کہ اے زند چی یے؟…… بگیر چہ عابدہ من وتی وتی جند ءِ پروش ءُ پروش کاری ءُ کش ء بگیر ءِ تہء گرپتاراں چو کہ منی زند ء ھچ معنا ءُ ھچ متلبے مہ بیت کہ منی درائیں جہد ءُ کوشست کہ دنیا ء، حدا ء وتء را بزاناں ،پوک انت تانکہ منی زرد ءِ جہلانکیں مارگ یعنے’ پیشن‘ پاد مہ یاں کہ سارتر بنی آدم ء یک ھنچائیںءُ فضولیں لہڑگ حیال کنت کہ بگیر چہ لہڑگ ءُ جذبگاں آئی تہء دگہ اچ شئے نیست!……
	ءُ منی عقیدگ دوئمیاں گوں زند گوازینگ، وتی زند ء آیانی زند ء بدل کنگ ءِ تہء پوشیدگ انت، من ھر نظام، سسٹم، سیاسی فلسفہ ءُ مذہب ء چہ انکار کرت کناں، بلے من اچ ایشی انکار کرت نہ کناں کہ ایدگہ مردم نیستاں!…… منی انسان گری چہ ایدگرانی سبب ء انت، ءُ منی انسان گری ءِ ھما سبب کہ چہ تاریخ ءِ درجگانی جتا جتائیں مزّل جنگء پد برے درجگء رست منی انسان گری ءِ تعریف انت، ایدگرانی آزاتی منی آزاتی انت، ایدگہ پائدگ ءُ سیت منی پائدگ ءُ سیت انت، ایدگرانی انسان گری منی انسان گری انت کہ منی کار پہ انسانیت ء انت ءُ پرے کار ء من ء منی زرد ءِ جہلانکیں مارشت ءُ مارگ مجبور کناں…… پمیشا تو من عابدہ ءِ چمانی تہء وتی زند ءِ حرکتاں چاران ءُ ھمایانی لہڑگ ءِ تہء منی زند ءِ نبض ء پوہ باں۔
	بلے نوں کہ شاکر ادا نہ انت گڑا من عابدہ ء صاف صاف بگوئشاں کہ من اچ آئی چے لوٹاں؟……
	میرمولاداد پہ روکپتی نیمگ ء در کپت کہ آ دیمتر ء چارگ لوٹ اِیت کہ سرککانی ھیک دیگ ءِ اند کوہ ءِ کرّ ءُ کرود ء کشکاں تاں کجا ھست اِتاں، وھدیکہ من ءُ عابدہ تیاب ءِ سر ء کوہ ءِ کروداں گوں ھوار ھوار روٹکی نیمگ ء درکپتاں کہ مئے چپین نیمگ ء کوہ ءِ کرود اتاں ءُ راستیں دست ء چو تگرد ء مان گیجوکیں تیاب!……
	وھدیکہ من عابدہ ءِ دست ء وتی پنجگ ءِ تہء گپتگ ات ءُ آئی دست ءِ گرمائشت انکس گیش ات کہ من ماں وتی کلکانءُ لُنٹاں ایشی تپد ءُ لوار ء مارشت کنان ات۔
	’عابدہ!‘ من گوشت ءُ من ء وتی جندءِ توار چوکہ دگرے ءِ توار لگّ اِت..
	عابدہ پمن چاران بوت کہ چرآئی رخب ء زانگ بوت کہ آ مروچی وتی درائیں بدن ءُ ارواح ء منی دستان دیگ ء راضی ات۔ چشکہ اے ھنچیں تیاب ءِ ازلی ءُ ابدی حاموشی ءُ چپی ءِ تہء پرآئی دگہ اچ راھے پشت مہ کپ اِیت! ءُ آ وتء را اچ من نزینک کرت کہ من ء آئی بو ءِ مارشت بوت کہ آ وتی تنک ءُ نزوریں کائی رنگ ءِ سلک ءِ بے آستونکیں جامگءِ پوشتیگ ءِ تہء کہ نوں آئی بگلانی کھڈ ھم درا اتاں ءُ آئی پاد ء سبزیں رنگ ءِ جینز ءِ پتلونے ات ءُ آئی پاد شپاد اتاں کہ یک دست ءِ تہء وتی جوگراں دست ء کرتگ ات، وھدیکہ آئی راستین کوچ ء آئی دستی بیگ لونجان ات، ءُ اچ آئی لائٹ پرفیوم ءِ بوآیگء ات……
	’’عابدہ، تو اچ من پرچے دورئے؟‘‘
	’’من اچ تو نزینک اوں‘‘ آ وتی مچاچان برز کرت ءُ من ء چارت ءُ من ء ھنچش توراِت چو کہ زمین ءُ آزمان گوں وت یکجاہ بباں۔
	’’تو اچ من دورئے، تو چہ شاکر نزینک ئے!‘‘
	’’من ء شاکر دوست نہ انت!‘‘
	’’پرچا؟‘‘
	’’نو تو وت زان ئے‘‘ آ گوشت، بلے راستین حبر ایش ات کہ من نہ زانت کہ من چے زانگ ء اوں، پمیشا من آئرا جست کرت:
	’’چے متلب، من وت زاناں؟‘‘
	ءُ ا ٓبشکھندگ بوت: ’’شما مرد ایوک ء جنین آدمے ءِ بدن ء لوٹ اِت ، ایوک ء وتی بدن ءِ گرمائشت ءُ لواراں درگیجگ شمئے زند ءِ المیں لیکہ اِنت!‘‘
	من چپ بوت اوں ءُ من زانت اوں کہ شاکر ءِ چم ایوک ء عابدہ پیمیں زیبائیں جنک ءِ بدن ء سک اتاں کہ آئرا بلکنا دگہ مہر دیگء نہ ات۔ ءُ من ء عابدہ ءِ سر ء سک ارمان اھت کہ شاکر ایوک چو حرصی ئیں نہار ء آئی گوشتانی سر ء وتی چمان جتگ ات، کہ آ آئرا ورگ لوٹ اِت۔ پمیشا من گوشان بوت۔
	’’گڑا تو وتء را پرچے آئی دست ء داتگ؟‘‘
	عابدہ چپ بوت۔
	’’من ء تئی مہر پکار انت، چاکر‘‘ اچ آئی دپ ء در کپت ء من وش بوت اوں ءُ بشکھندگ بشکھندگ من آئی جست کرت۔
	’’اگاں منی تہء ایوک ء مہر بہ بیت ءُ منی بدن سارت بہ بیت گڑا تو چے گوش ئے؟‘‘
	عابدہ پوہ بوت کہ من چے گوشگ لوٹ اِت آں، پمیشا آ بشکھندگ بشکھندگ من ء چاران بوت ءُ گوشت: 
	’’گڑا ایش منی بہت ءُ طالع انت آ یکجاہ من ء مہر رس اِیت ءُ دومی جاہ……‘‘
	من اوشتات ءُ آئرا بگل ء گپت ءُ آئی لنٹان کرار کرار دروت دیان بوت ءُ پدا گوں وتی ھور ء آئی لنٹانی سر ء مشان بوت ءُ آ گوں خماریں چمان من ء چاران بوت کہ پدا من آئی لنٹانی سرء وتی لنٹان ایر کرت ءُ پدا زمین ءُ آسمان کہ ساری ء یکجاہ ات پچ بوآن بوت ءُ ھزاریں دگہ چشیں تیاب، ھزار ء لکھین دگہ چشین کوہ، ءُ زر ءُ جمبر ءُ گوات منی مارگ ءُ مارشت ءِ دنیا ءِ تہء پچ بوان بوتاں کہ من ء ھنچش خبر کپت چوکہ زند گواچنی ایوک ء یک جُش ءُ لہڑگے ات ءُ اچ اے جش ءُ لہڑگ ء بگیر زند ء دگہ ھچ معنہ یے نہ ات کہ بنی آدم مدام زند ء یک معنا ءُ متلبے دیگ لوٹ اِیت ، بلے آ زندگ بُوگ ءِ مارشتان باز دور ات کہ آئی درائیں نیکیں نظام ءُ راھبندانی سرچمگ بنی آدم ءِ زر ءِ ھما جہلانکیں جذبگ اتاں کہ اچ آیان آئی ءِ زرد ءُ دل ھورک ءُ ھالی ات کہ اگاں اے لہڑگ ءُ جذبگ آدم ذات ءِ دل ء ودی بباں تو آئرا دگہ اچ معنہ ءُ متلبے پکار نہ ات، کہ زند وتی معنا وت ات ءُ زند ضروری ئیں شے ءِ نہ ات چو کہ ایشرا بُوگی ات چیء کہ اے دنیا ءِ تہء تاں مرچیگیں روچ ء کس نہ زانتگ ات کہ آئی زند ءِ معنا چے ات؟ اگاں کس بنی آدمے زانت تو آیک چیزے زانت کہ آئی دل ء یک جہلانکیں جذبگے مدام چو زر ءِ چولاں برز ءُ جال بوت کہ چو زر ءِ چولاں کدی نہ اوشتات کہ ھمے جہلانکیں تجربگ ھمے لہڑگ ءُ جوش آئی زند ءِ معنا ات کہ ایدگہ درائیں نظریہ ءُ حیال ھنچائیں اتاں…… اگاں من ء گوں عابدہ مہر ات، لہڑگ ھمے جذبگ ات، اگاں من ء گوں وتی ڈیھ ءُ آئی مردماں مہر ات تو منی لہڑگ اتاں، ءُ اگاں من ء گوں انسان ءُ بنی آدم ء مہر ات ءُ آئی زند ءِ المیں واھگانی سر ء باور ات تو اے لہڑگے ات کہ من یا کہ منی پیمیں ایدگہ آدم ذات اے لہڑگ ءُ جذبگ ء یک نظام ءُ سسٹم ءِ تہء آیگ لوٹ اِتاں بلے ایشان اچ معنا ءُ لیکہ یے نہ ات، آنکہ ایش پوک نہ اتاں بلے ایش الم نہ اتاں۔ الم ء ایوک بنی آدم ءِ جذبگ ءُ لہڑگ اتاں ایوک ء بنی آدم الم ات کہ آئی زند ساری ء ات وھدیکہ آ وتی جوھر یا کہ وتی وجود ء پدا زانت……
	منی حدا ء زانگ ءِ لہڑگ وتی جند ءِ جوھر ء پوہ بُوگ ءِ یک جذبگے ات کہ بلکنا اچ ایشی منی وتی جند ءِ وجود ناپیلو ات من پیدا بوتگ ات ساری ء، منی وجود ساری ء ات، منی ھست ءُ وجود ء پد من ء دنیا ءِ تہء یک چیزے بُوگی ات، وتء را دنیا ء ءُ حدا زانگی ات کہ منی انسان گری ءِ درائیں متلب ھمیش ات ءُ اچ ایشی ڈن دگہ ھچ چیزے نہ ات……
	من تاں دیر عابدہ ء دروت گپت ءُ پدا تیاب ءِ ریکانی سر ء بگل مہ بگل نشت ءُ زر ءِ چپی ء حاموشی ء چاران بوت۔
	’’من ترا سیر کنگ لوٹاں، عابدہ؟‘‘
	’’من حاضراں‘‘
	’’بلے تو شاکر ء یلہ بدئے‘‘
	’’من شاکر ء سوچیں اگاں تو من ء مہر کن ئے‘‘
	’’من ترا وتی دل ءِ بانور کرتگ‘‘ من گوشت ءُ آئرا وتی نیمگ ء چِک اِت ءُ پدا وتی زانانی سر ء نندارینت، ءُ گوں آئی مودان لیب کرت۔
	اچ آئی بدن ء در آئیوکیں وشبو، آئی درائیں بگلانی کھڈ ء آئی مکین گور من ء چہ حال ءُ بے حال کنان ات ءُ من نہ زانت کہ اے زیبائیں جنک ء چون وتی دل ء بکنیں کہ من مدام پر آئی کھندگ ءُ بشکھندگیاں تلوسگی بوتگ، تلواری بُوتگ ء تکان سر بُوتگ!
	’’تو من ء پسو بدئے کہ تو کدی شاکر ء یلہ دئے؟‘‘
	’’منی یک مجبوری یے‘‘ آ گوشت۔
	’’چے؟‘‘ من یک دم جست کرت۔
	’’منی لاپ ءُ نوکری…… ماں ھر دو یکجاہ کار کنگء ایں، چش مہ بیت کہ آ من ء چہ منی نوکری ء زبہر بکنت۔‘‘
	من نہ زانت کہ چے بگوئشاں چیء کہ عابدہ ءِ نوکری پرآئی اھم ات کہ بگیر چہ نوکری ء آ چے کرت، وھدیکہ من وت لیکچرار اتاں کہ چہ عابدہ ءِ آیگ ء رند مئے زند ءِ تہء بازیں لوٹ ءُ گزراں آیگی ات کہ آھانی پیلوی المی ات ءُ من اے حق ء نہ اتاں کہ عابدہ وتی نوکری ء یلہ بداں۔
	پمیشا من گوشت۔
	’’اگاں من پر تو دگہ نوکری یے شوھاز بکناں، گڑا؟‘‘
	’’من ء کبول انت‘‘ عابدہ گوشت۔ ءُ من گوں وتی درائیں واھگاں لوٹ اِت کہ عابدہ چہ شاکر دور بہ بیت ءُ من ء امیت ات کہ من عابدہ ء اگاں نوکری یے دات بکناں تانکہ پدا مئے زند کھندان ءُ وشال بہ بیت ءُ تنا وھدی کہ عابدہ ءِ ھاترء دگہ نوکری ءِ در نہ کپتگ ات، من لوٹ اِت کہ آ اداں کار بکنت آنکہ ادا شاکر ساڑیگ ات ءُ من نہ لوٹ اِت کہ شاکر گیشتر عابدہ ءِ نزوریاں چہ پائدگ چست بکنت…… زند ءِ چلشت عجب اتاں…… ایشی تہء بازیں بے معنا ھور اتاں، ایشی ردوم بے ڈولداری Chaosسرء ات، ایشی یک چیزے ڈولدار نہ ات کہ جاگہ نہ جاگہے ایشی تہء یک کمی یے ات کہ چہ بادشاہ ء بگیر تاں گریب ھر کس زند ءِ ھمے بے ڈولداری ء بے ترتیبی ء زانگ ات، مارگء ات ءُ ھر کس ءِ کوشست ھمیش ات کہ آ چہ زند ءِ ھمے بے ڈولداری ء در بکپ اِیت ءُ زند ء یک راہ ءُ راھبندے بنداں بلے زند ءِ تہء چشیں ڈولداری ءِ چہ ازل ء نہ ات، چیء کہ زند ءِ واقعات ءُ شے بے ڈولدار تاں کہ ھمے سبب ء آدم ذات ءِ زند مدام باندات ءِ تہء ات کہ باندات ءِ تہء آ وتی زند ء یک ڈولداری یے دیگ لوٹ اِت ءُ پہ وت ء یک راھبند ءُ راہ ءُ معنایے شوھاز کنگ لوٹ اِت چشکہ بنی آدم چہ وتی ھمروچیگیں زند ءِ بے ڈولداری ء تنک بہ بیت ءُ چو کہ ھمے بے ڈولداری آئرا چو کرم ء وران بہ بیت کہ باز مردم وتی بدعقیدگی ء آزاتی ء چہ ترسگ ءِ سبب ء مدام وتی گوستگیں یاتانی تہء وش باں چو کہ آیانی گوستگیں عہدگ، نام ءُ توار ءُ زور ءُ طاقت آیان زند ءِ سکھین ء بداں بلے یک آزاتی لوٹوکیں بنی آدم ءِ گوستگیں روچانی یات مروکیں یات اتاں کہ آدم ذات ء پشت ء برتاں کہ آئرا پہ آزاتی وتی زند ءِ درگیجگ ء دارگء اتاں…… زند ء ھر وھد ءُ ھر ساعت درگیجگی ات، شوھاز کنگی ات، تاں مرک، پمیشا زند یک صراط المستقیمے ات، ایشی یک سرجمیں معنایے چو بزاں نہ ات…… اگاں ھست ات گڑا من ء بگوئش……
	من ء ھر وھد ءُ ھر ساعت بے ڈولدار لگ اِیت، بلے وھدیکہ من عابدہ ءِ یاتانی تہء کپتن تو من ء ھنچش توراِت چوکہ من چہ زند ءِ بے ڈولدار یاں برز بباں چوکہ من حدا ء سربباں!……
	منی گوستگیں درائیں کوشست ءُ جہد چو بزاں پوک اتاں کہ من زند ءِ تہء یک ڈولداری یے آرگ لوٹ اِت ، بلے چہ باز تھلیں تجربگاں پد نوں من زانتگ ات کہ زند ءِ تہء ھچ ڈولداری یے نہ ات، چیء کہ زند المی ءُ ضروری نہ ات، اگاں اے المی ءُ ضروری بوتین تو چو روچ ءِ درآیگ ء چو ماہ ءِ کپئگ ء چو جمبرانی چست بُوگ ء ایشی تہء یک ڈولداری یے بوت بلے چش نہ ات کہ ھر گنوکی ءِ تہء یک سنجیدگی ءُ زانتے پوشیدگ ات، ھر نزوری ءِ تہء یک زور ءُ طاقتے مان ات، ھر گیربروبری ءِ تہء یک بروبری یے مان ات، ھر شپ ءِ تہء یک سہبے ات، ھر جوانی تہء بدی ات کہ کدی کدی ماں ایدگرانی سر ء درائیں پوت گلاں لوجتیاں ءُ وتء را صاف پیش داشتاں، بلے ما درا حدائی دیمء لوچ اوشتاتگ ات۔
	من تاں دیر عابدہ ءِ گورء بوکش اِت ءُ آئی لنٹان دروت گپت ءُ آئی چمان نازینت کہ مروچی آ اچ من انکس نزینک بوتگ ات کہ ساری منی ایوک ء من آئی واب دیستگ کہ مروچی آ یک راستی ء یک حقیقتے ات ءُ اے حقیقت نوں من ء واب ءِ پیمء توراِت۔
	’’ترا شاکر ء چہ پرچے بد کئیت؟‘‘ عابدہ من ء جست کرت۔
	’’پرچیکہ آترا لوٹ اِیت ، وھدیکہ من لوٹاں کہ ایوک ء من ترا بلوٹاں!‘‘
	’’تئی گپ راست انت، بلے باندا شاکر چے حیال کنت، اگاں من گوں تو اھت اوں ؟‘‘
	’’ایشی متلب ایش انت کہ ترا شاکر ءِ یات تنے وھدی گون انت؟‘‘ من کمکیں ترندی ءِ تہء گوشت ءُ من ء زند ءِ بے ڈولداری ءِ مارشت گیشتر بوت ءُ من نہ زانت کہ وتی ھمے مارشتاں چون چہ وت ء در بکناں؟
	پمیشا من چہ عابدہ جست کرت:
	’’تو اے بے معنا ئیں جست ء پرچے کرت ء منی دل ء حراب کرت؟‘‘
	ءُ عابدہ ء چوکہ مارشت بہ بیت کہ آ اچ من یک رد ءُ بے ڈولداریں جستے کرتگ ات، گوشت۔
	’’من ء پہل کن اے جست منی دماغ ءِ تہء ھنچش اھت۔‘‘
	بلے من ء عابدہ ءِ پہل کنئگ ءِ خواست دوست نہ بوت، عابدہ پھلے ات بلے گوں آئی چنکس کنٹگ اتاں کہ ایوک ء من زانتاں، یا کہ آ زانت، یا کہ حدا زانت!
	چہ تیاب ءِ دوئمی سر ء میرمولاداد درا کرت کہ اے نیمگ ء آیان ات۔ ماں پاد اھتاں ءُ من چاراِت کہ چہ منی دستانی پرنچگ ءُ مولشتان عابدہ ءِ سلکی ئیں جامگ چہ گوئرا کرنچ کرنچ بوتگ چوکہ کسے ایشر گرنچ اِیت، پمیشا آ وھدیکہ وتی جامگ ء کرنچ کرنچ دیست تو پاد اھت ءُ تیاب ء نشت ءُ وھدے یک چھلکے آپ اھت تو آ وتی دستان تر کرت ءُ وتی گوراں مشت تانکہ وتی سلکی ئیں جامگ ءِ کرنچان دور بکنت، چوکہ پہ وتی دستان آیان استری بکنت کہ وھدے آ پاد اھت تو آئی درائیں گوئر چہ آئی ترین جامگ ءِ پشت ء درا ات۔
	’’عابدہ تو اے چے کرتگ؟‘‘
	’’ائے تئی شیتانی انت‘‘
	’’من نہ زاناں‘‘ من گوئشاں بوت: ’’تو کمکین دیمی برو اگاں میر مولاداد تئی ترین گور ءِ پشت ء تئی بدن ءِ چوشی ء دیست تو آ چے حیال کنت، تو دیمی برو وتی جامگ ء ھشک بکن بیا……‘‘
	عابدہ وتی گورء بریزرے ھم کرتگ ات کہ آئی گوئرا شک درا کرت ءُ نوں گیشتر ترّ بوتگ ات۔
	عابدہ پہ وتی جامگ ءِ ھشک کنئگ ء دیمی در کپت۔
	میرمولاداد نزینک اھت تو وتی کانگریں گٹ ء گوشان بوت کہ دیمی آ بازیں دگہ سبر ءُ سوزیں سرکک دیستگ، بی بی عابدہ کجا انت کہ ایشانی عکسان بگراِیت۔
	’’بی بی کئیت تو بہ نند میر مولاداد، ادء بچار مروچی زر چون آرام ء تچک ات۔‘‘
	من آئرا نندارینت ءُ بی بی عابدہ ءِ راہ چار بوت کہ آ بئیت کہ ماں پہ ریسٹ بروایں!










……۹……
یک مونجائیں روکپتے
	نہ زاناں مروچی من پرچے وتء را مونجا ءُ ملور حیال کناں کہ منی چمانی تہء جمڑی ءِ روکپت ھم مونجا ءُ ملور انت……
	من وتی مونجائی ءُ ملوری ءِ سبباں زانت نہ کناں بلے ھمنکس زاناں چوکہ منی وجود ءِ بیھءُ بنیات ءِ تہء چیزے سُر اِتگ، بے جاگہ بوتگ کہ نوں من وتی پکرانی تہء اے مونجائی ءُ ملوری ء مارگء اوں، ھنچش چوکہ دنتانے کرار کرار سُراِیت ءُ بے جاہ بہ بیت تو مردم ءِ تہء یک تکانسر ے پاد کئیت ءُ مردم یک جاھے نشت نہ کنت، ھمے مارشت من ء نوں وتی وجود ءِ بے جاگہہ بُوگ ءِ تہء تورگء انت کہ من وتی درائیں عمر ھمے پٹ ءُ پول ءِ تہء گوازینتگ کہ منی وجود ءِ بیھ ء بنیات ءِ تہء آ کجام شے ءُ چیز ات کہ من ء بے جار ات ءُ بے تب کنان ات ءُ پرچے کنان ات؟
	ءُ وھدیکہ من دم برت ءُ من ء ھچ سبب ءُ وجہ ءِ نظر نہ یات کہ من پرچے مونجا ءُ ملور آں تو من چپ کرت ءُ نشت کہ ھر چیزے کہ کئیت چو زر ءِ چولان منی شعور ءِ تیاب ء بیت کہ پدا آئرا المی روگی ات، ھمنکس گیش کہ من وتء را گوں وتی یات ءُ فکران یکے کرت چاراِت من ء توراِت کہ من پہ وت ء وت جنجال پاد کنگء اوں، چیء کہ منی حیال ءُ پکر اچ منی شعور ء جتا نہ اتاں، بلکنا منی وجود ءِ بہراِتاں ءُ وھدے من آیانی سر ء پکر کرت تو من چو بزاں آیان یک جتائیں ھند ءُ جاھے دات کہ آ چو سیائیں شپ ء منی شعور ءِ پشت ء ساڑی اوشتاتاں ءُ دور نہ بوتاں……
	……بلے باز وھداں من ء وت خبر نہ کپت کہ اے پکر چہ کجا چست باں کہ من مونجا ءُ ملور باں؟
	ءُ وھدیکہ چشین روچے بیت تو من چپ ءُ حاموش ننداں ءُ چاران کہ چہ منی شعور ءِ تہار ءُ سیائیں کنڈاں چہ کجا یک حیالے بیت کہ من بزاناں کہ اے حیال من ء مونجا ءُ ملور کنان انت؟
	پمیشا مروچیگیں دیگر ءُ شام ء تیاب ءِ سر ء نندوک من چارگء اوں کہ منی پیمء کپوکیں روچ ھم مونجا ءُ ملور انت چو کہ مروچی روچ ء ھم خبر مہ بیت کہ ایشی پرچے مونجا ءُ ملور انت؟
	ءُ پدا من ء مسز ڈروس لینگ ءِ حیال کئیت چوکہ مسز ڈروس لینگ چو میر مولاداد، چو عابدہ ء چو داد جان ءُ شاکر ریسٹ ہاؤس ءِ تہء مئے ٹولی ءِ یک المیں بہرے بہ بیت!
	پمیشا چہ وتی جند ءِ مونجا ءُ ملوری ء بیزار من مسز ڈروس لینگ ءِ چمانی تہء جمڑی ءِ روکپت ء چاران بوت ءُ سک وش بوت کہ من وھدے بے رحمیں راہ ءِ سر ء روان وتی دل ء اے پیمء ھم وش کرت کناں!……
	ءُ پدا مسز ڈروس لینگ پکر جنان بوت
	’مروچیگیں روکپت چہ ایدگہ روکپتاں گیشتر جلوہ ناک انت، چیء کہ یورپ ءُ ایشیا ءِ درائیں جنگانی پڑ ء جاپانی، طالوی ءُ جرمناں شکست ءِ سر ء شکست بوان انت…… ءُ نوں اتحادی آنی کوشست ھمیش انت کہ ہر چنت کہ زوت بیت آ ہٹلر ءِ پؤجان شکست بدیاں نہ کہ دنیا درا چہ جنگ ءِ آچ ء حاک ءُ پُھر بوان انت آسڑیا، پولینڈ ءُ فرانس درا جرمنانی زلمانی چیرا وتی سکرات ء انت۔ ہندوستان ءِ نیمگ ء جاپانی ارش کنان انت، بلے سنگارپور ءِ تہء مئے پؤج موجود انت، برما ءِ تہء ساڑیگ انت ءُ من ء یکین نہ یات کہ آیان کامیابی بیت……
	مئے آپی بیڑہ ءِ تہء لہتیں دگہ آپی جہاز اھتگ انت، مئے بالی پؤج زورآور ءُ پر امیت انت ءُ مئے زمینی پؤج کہ نوں سربوتگ وتء را بیس ءِ تہء جاہ دئیان انت۔
	بلے جرنیل گیشتر احتیاط کنگ حکم دیگء انت، کہ نوں جارج، ارونگ ء کوسٹوفر ء ایدگہ درا شپ ء روچ وتی جنگی لیوس ءِ تہء انت ءُ وتی دپترانی تہء مزن مزنیں نکشہانی دیمء نشتگ منصوبہ بندی کنان انت۔
	من دوشی جرنیل صاحب ء گوشت کہ من ء ھم کارے بداں تانکہ من ھم یک کارے بکناں، بلے آ من ء دروت دیان گوشت کہ جانی! تو چے کار کن ئے؟ تئی جاہ ء من کار کناں، گڑا تو پرچیاانکس پہ کار ء تلوسگی ئے، آ منء گوشت کہ من کتاب بواناں ءُ وتی جمڑی ءِ روکپت ءِ باروء کتاب ء پیلو بکناں کہ منی کار ھمیش انت کہ اچ ایشی گیشتر کار چے بوت کنت کہ تو جمڑی ءِ باروء کتابے نوشتہ کنگ ء ئے؟ کہ باندا مہلوک اے کتاب ء وانیت تو یات کنت کہ جمڑی چونیں ھندے بوتگ……
	ءُ زی من گوں کارپورل کرسٹینا ء بیس ءِ کتاب جاہ ءِ تہء شت کہ ایشی تہء مارک ٹوئن، ءُ میل ویل ء بگر تاں کاونٹ لیوٹالسٹائی ء درائیں کتاب ایر انت…… بلے من ء گیشتر اے رند ءِ تاریخ دوست انت ءُ ذی من ء ہنری پوٹنگر ءِ کتاب ء ونت، من ء سک دوست بوت کہ ھمے کتاب ءِ دمگی ءِ نیمگ ء سونمیانی ءِ تیاب ء ہنری پوٹنگر ءُ آئی سنگت کرسٹی جال کپت اِتاں۔ اے زمان 1811؁ ئیگ انت کہ رند ء آ لسبیلہ، قلات، نوشکے ءُ اوگانستان شتگ ات، کرسٹینا ایران درشتگ ات ءُ پوٹنگر اوگانستان……بچار مئے مردم چہ تاریخ ءِ بندات ء تاریخ جوڑ کنان بوتگ، بلے انگت ء مارا ادء پرنگی ء کارپر گوشگ بیت……
جرنیل صاحب من ء بولان ءِ باروء گوشتگ کہ اودء کوھان کڑک کنئگ بوتگ کہ ادا ریلوائی لین تنے وھدی است…… منی دل لوٹ اِیت کہ من شال کوٹ ء برواں بلے من ء ھنچش توراِیت چو کہ جیونی (جمڑی) ءِ روکپت من ء وتی نیمگ ء بہ چِکّ اِیت ءُ دگہ جاھے ء پہ روگء میل اِیت!……
	ءُ من زاناں کہ جمڑی ءِ روکپت ءِ تہء چنکس اثر ھست چو مقناطیس ء من ایشرا اشت نہ کناں……
	زی کرسمس ءِ روچ ات، بلے ادا یک گرم ءُ صافن روچے ات ءُ من ء لندن ءِ کرسمس ءِ یات اھت۔ برپ ءِ تہء اسپیتیں کرسمس، زہگانی وشی، کرسمس ءِ درچک، درچک ءِ تہء پہ زہگان سوگات ءُ ٹیکی……
	بلے ادا آفیسر ز میس ءِ تہء یک مزنیں دعوتے بوت، شمپئین ءِ جو تچان بوتاں، بال روم ءِ تہء ڈانس بوت، مسز لوسی وتی گس ءِ دیمء کرسمس ءِ درچک ء روژنا کرتگ ات، ھنچش مارگریٹا ءِ دپتر ءُ گس ءِ دیمء کرسمس ءِ درچک روژنا ات ءُ ایدگہ کارپورل، بلکنا کرسٹینا، بیس ءِ نیام ء یک مزنیں کرسمس ءِ درچکے روژنا کرتگ ات کہ چہ دور ء درا ات۔
	آنکہ شپ ء بلیک آؤٹ انت، ماں جنگی مال ءِ تہء اوں، بلے کرسمس ءِ درچک روژنا اتاں کہ جنرل صاحب ایوک ء موم بتیانی اجازہ داتگ ات کہ بجلی ءِ تہء ڈن ء روژنائی کنگ نہ بوتگ ات ءُ کرسمس ءِ درچکانی تہء کسانیں مرچی ئیں بلب روژنا اتاں…… خیر مذہبی روایتاں دارگ مئے دود ءُ ربیدہ گانی بہرے…… بلے راست جست کنے من ء حدائی سر ء یکین است ءُ من مذہب ءِ ایدگہ چیزان نہ منّاں…… من ء دود ءُ رسم کہ زند ء دیمء ببراں دوست انت۔ من دگہ ھچ نہ زاناں کہ اے درائیں چیز چے آں ءُ چون انت؟
	من دوشی گوں یک ورنائیں پائلٹے ء ڈانس کرت ءُ جنرل ء منی ڈانس وش اھت کہ جنرل وت گوں یک دگہ جنرلے ءِ جنین ء ڈانس کنان بوت ءُ پد اجنرل اے جنین آدم ء اشت ءُ مس مارگریٹا سرجن جرنیل ءِ دست ء گپت ءُ پدا ھر کس دست جنان ء ترّیناں بوت کہ مسز مارگریٹا، سرجن جرنیل گوں جرنیل ڈانس کنگء انت۔ چیء کہ کسے را باور نہ یات کہ مسز مارگریٹا ڈانس کنت۔ کہ بیس ءِ تہء درائیں مردم مس مارگریٹا ء یک ترند تب ءُ ھشکیں زال کارے حیال کرتاں…… بلے دوشی آ گوں جرنیل ء ڈانس کنان ات کہ جرنیل ءِ سم چوٹ ات ءُ آ برل کریم جتگ ات، کہ آئی مود سک برئکش دئیان اتاں ءُ ہر نیمگ ء پرفیومانی بو ات ءُ مئے بیس ءِ نامی ئیں جرنلسٹ مسٹر لوئیس تصویرگران ات کہ ایش گارجین ءُ لندن ایکسرپیس ءِ تہء چاپ باں ءُ دنیا گنداِیتءُ آ چنکس وش باں کہ کہ مئے پؤج دنیا ءِ کجام کجام کنڈ ء نشتگ ات ءُ آپ رھانی سر ء، گواتانی تہء ءُ ھشکیانی برزگء!
	منی واھگ ھمیش انت کہ من ء ءُ جنرل صاحب ء یک زہگے بوتین گڑا چنکس شر ات، بلے جنرل صاحب ھم زہگ ءِ باروء گپ نہ جنت ءُ من ھم چپ اوں۔ بلے راستیں حبر ایش انت کہ منی واھگ ھمیش انت کہ من ء زہگے بوتین کہ من گیشتر وش بوتاں۔
	ءُ من وتی ھمے یکیں واھگ ء چہ جنرل صاحب ء چیر داتگ، آنکہ وھدے آ من ء جست کنت کہ من ء زہگ پکار انت تو من چپ کنیں، چیء کہ جنرل صاحب ء زہگ دوست نہ انت ءُ آ نہ لوٹ اِیت کہ مارا زہگ بہ بیت، بلے من آئی دل ء حراب نہ کناں ءُ من ھم چپ باں چوکہ من ء زہگ پکار مہ بیت!……
	بلے حقیقت ء من ء زہگ پکار انت۔ بلے چہ جنرل صاحب ءِ دل ءِ حیالداری ء من چپ اوں، ءُ من ء وتی لاپ ءُ دل حورک لگاں…… من ء سک وش کئیت کہ اگاں منی لاپ ء جنرل صاحب ءِ تخم بہ بیت ءُ منی لاپ برز بہ بیت ءُ چہ منی جامگ ء برز دار بکنت۔ کہ ھر کس ء خبر بہ کپ اِیت کہ منی لاپ ء زہگے!…… ءُ من کرار کرار پاداں ڈگار ء ایر بکناں کہ منی لاپ ءِ تہء زہگ ء نکسان مہ بیت…… من بچکے نہ لوٹاں، من یک بورمودیں جنکے لوٹاں، یک سبر ءُ شریں بے بی یے، یک گوئنڈویے کہ من آئرا برز بکناں، گوانز بدیاں۔
	……پمیشا وھدے جنرل صاحب ساڑی نہ بیت تو من وتی لاپ ء وتی دستان گوں مشان چو کہ منی لاپ ءِ تہء زہگے بہ بیت……! ءُ من ء ھنچش وش کئیت چو کہ اچ من زہگے پیدا بیت کہ من وتی صافین نپاد ءِ ساٹن ءُ سلک ءِ پوش ء پہ دستاں گرین پرنچین ءُ انتھان ء وسپوک من افار جنیں ءُ وتی لاپ ء انگر آنگر سرینین چو کہ منی زہگ ءِ درد ءِ تہء بیان ءُ ایش کہ منی درد باز جہلانک بباں…… ءُ من وتی سرین ء برز کنین ءُ چہ درد ء چو بزاں گریہین، افار جنین ءُ زور جنین چوکہ یک بور رنگیں زہگے چہ منی لاپ ء ودی بیت کہ ودی بُوگء انت۔ ءُ من وشبوداریں تیل وتی دلدست ء مان کنیں ءُ وتی لاپ ء مُشین تانکہ چہ منی لاپ ء بہ بی بی یے دربئیت …… ءُ چہ درداں من وتی لنٹان گٹ گیراں ءُ وتی پلنگ ءِ پوش ء پرنچان ء پدا من یک مزنیں ساہ ءُ آہ سڑدے کشان، وھدیکہ من سُد کنان تو من چپ کنیں چو کہ زہگ منی بگل پلینگان ءُ چیگانٹ جنان بہ بیت ءُ تنے وتی منی ناپگ مہ کپیت کہ تنے وھدی زہگ کہ جنکے گوں منی ناپگ ء بندوک بہ بیت کہ کسّ دائی یے بوتین گڑا شرتر بوت کہ منی ناپگ ء برّیتین ءُ من ء چہ وتی جنک ء جتا بکرتین!……
	بلے من وتی دائی وت آں۔ کہ چہ وتی لاپ ءِ چرپ کنئگ ء پد منی زہگ پیدا بوت کہ نوں من وتی ناپگ ء جتا کناں، بُرّاں……
	من ء وتی ھمے حرکتانی سر ء کدی کدی کھندگ کئیت کہ یک روچی من وتی پُچان در کرتگ ات ءُ وتء را مزنیں آدینک ءِ دیمء لوچ کرتگ ات ءُ وتی بدن ء چاران اتاں کہ اناگت ء من زنڈک ء نشت ءُ افار جنان بوت اوں تو ھما دمان جنرل صاحب اھت ءُ دروازگ ء جنان بوت ءُ وھدے آ تہء پترت تو من ء جست کرت:
	’’ڈورس جانی تو افّار پرچے جنگء ات ئے؟‘‘
	من چپ بوت ءُ بشکھندگ بوت۔
	’’من تئی توار ء اشکت تو حیال کرت کہ حدا خیر کنت کہ مروچی منی جانی پرچے افّار جنان انت؟‘‘
	من چہ جنرل ء وتی اے ماس بوگ ءِ واھگ ء چیر داتگ چیء کہ جنرل صاحب ء زہگ دوست نہ انت، بلے من ء ماس بُوگ دوست انت ءُ ایش منی المین واھگ انت کہ من ماسے بباں……
	نوں من جمڑی ءِ روکپت ء چارگء اوں تو من ء حیال آیگء انت کہ اے زند وتی درائیں آسودگی ءُ آسراتیاں ابید چنکس ھشک ءُ ویران انت کہ کدی من ء حیال کئیت کہ من اے دنیا ءِ تہء سک یکتا ءُ ایوک اوں کہ جنرل صاحب ءِ مہران ابید من یکتنا اوں!……
	پمیشا تو قوم، مردم ءُ قبیلہ ءُ اُلس جنگ کنان ء جنگ ء دوست داران چو کہ جنگ آھانی یکتنائی ءِ مارشتان دور بکنت ءُ آیان یک گیشتر محکمین دنیا ءِ سکھین بداں کہ آدم ذات وتی سر زیانی ءِ شوھاز کنت تانکہ آ بہ مِر اِیت کہ نہ کہ آئرا یک دل جمیں زند ءِ دارگء چہ کئے داشت کنت؟
	……بلے راستیں گپ ایش انت کہ من وتی یکتنائی ء دور دارگ ء ،چہ جمڑی ءِ روکپت ء نزینک بُوگ لوٹاں! چو کہ جمڑی ءِ روکپت منی یکتنائی ءِ درائیں مارشتاں زیان بکنت ءُ چو کہ من ماس بباں ءُ جمڑی ءِ روکپت منی زہگ بہ بیت!
	تاں دیر گوں مسز ڈورس لینگ ءِ حیالان سر ءُ چیر بوان من ریسٹ ہاؤس ءِ تہء اھت اوں تو عابدہ ءِ کمرہ ءِ تہء پترت کہ آ میر مولاداد ءِ آروکیں بجلی ءِ کسانیں جنریٹر ءِ سر ء وتی لیپ ٹاپ ءِ سر ء کار کنگء ات کہ من آئرا ڈسٹرب کنگ نہ لوٹ اِت وتی کمرہ ءِ تہء شت۔
	ھما شپ دیر ء، چہ نان ء ساری شاکر چہ کراچی ء اھت کہ مروچی شام ءِ فلائٹ ءِ تہء گوادر سر بوتگ ات ءُ پدا پک اپ ءِ ٹیکسی کرتگ ات ءُ وتء را جمڑی رسینتگ ات۔
	وھدے من ء خبر کپت کہ شاکر اھتگ تو من گیشتر مونجا ءُ ملور بوتاں!



……۱۰……
دیگر ءُ مگرب ءِ نیام ء
	مروچی میر مولاداد، مُلا کمال حان ءِ بوجیگ ءِ تہء من ء سوار کرت ءُ ماں چہ جمڑی ءِ تیاب ء روکپتی نیمگ ء رادگ بوتاں……
	ھنچش کہ ماں دیمی روان اتاں ھمنکس گیش جمڑی ءِ آپانی رنگ پیروزگی گردان انت ءُ ھمنکس گیش ایشی چولانی چُلک ء گوانز برز بوان اتاں بلے چش ترند ھم نہ کہ مردم وار خطا بہ بیت…… بس ھنچش نرم نرم یک چولے پاد اھت کہ آئی تہء مئے بوجیگ وتی سنٹ ء بڈ دات چوکہ کس سلک ءِ تانے گپ ءِ تہء بڈ بروت ء پدا مئے بوجیگ لک کپان بوت ءُ تان ءِ گد گوں وتی کرنچان چہ مئے بوجیگ ءِ چیرگ ء در کپت ءُ ھنچش یک زرے پد ماں یک دوئمی سلک ءِ ثان ءِ گد ءِ سر ء لک کپان بوتاں ءُ دیمی روان آپانی دراج، زنڈ ءُ آریپ بلے حاموش ءُ چپین موجانی سر ء دیمی کنزان اتاں ءُ من دور گوزِند ء چاران اتاں کہ نوں روچ بیگہ ات بلے روچ کرار کرار جال کپان ات ءُ زر ءِ سر ء کدی کسان ء گونڈیں جمڑانی سبب ء ساھگ بوت ءُ کدی روچ دراھت ءُ مردم ءِ دل لوٹ اِت کہ آ وت زھیرونک بجاں یاکہ زھیرونک گوش بداریت……
	بلے مئے گوشانی تہء ایوک ء چولانی نرمیں چلک ءِ توار یا کہ گوات ءِ سر گوشانی گب گبیں توار.....
	میر مولاداد آرام سر ء نندوک ات وھدیکہ ملا کمال حان وتی یکداراں برز ء جال کنان ات…… آنکہ میرمولاداد من ء موٹر والائیں بوجیگ ءِ تہء نادینگ لوٹ اِت بلے من یک دار ءِ بوجیگ ءِ تہء زر ءِ سر ء سفر کنئگ لوٹ اِت ءُ دنیائی ء چارگ لوٹ اِت !
	ماں کجا روگء اتاں؟
	میرمولاداد وتی دست ء تچک کرت ءُ گوشت:
	’’دیمترء ایران ءِ حاک ءُ آپ بنا بیت!‘‘
	من ایران ءِ نادرائیں سیم سر ءِ نیمگ ء چاران بوت ءُ من ء قوم ءُ ملکانی حشکی ءِ سر ء سیم سرانی باروء خبر ھست ات بلے من نہ زانتاں کہ چون زانگ بہ بیت کہ ادا مئے آپ ھلاس بیت ءُ ایران ءِ آپ بنا باں!……
	ءُ پدا من ء ایشی ھم خبر ات کہ ایران ءِ آپ ءُ مئے آپ ساری ء یکّے اتاں، ءُ پدا 1858؁ء ء اے آپان بہر کنگ بوتگ ات کہ ادا ہندوستان ء ادا ایران منتگ ات ءُ پدا ہندوستان ءُ مئے آپانی بہرو بانک کنگ بوتگ ات کہ اے درائیں بہروبانگانی تہء مئے آپانی چشکھ چون بدل سدل بوتگ ات؟ کس نہ زانت، پمیشا من روکپتی نیمگ ء چاران اتاں ءُ حیال کنان اتاں کہ ادا ایران ات ءُ ادا ماں اتاں بلے آپ درا یک پیمء اتاں، آپانی تہء اچ پرکے نہ ات، پرک بلکنا مئے وتی آدم زاتانی پکر ءُ حیال ءِ تہء ات!……
	من روان بوتاں ءُ من پدا کمال حان ء چاران بوتاں کہ آ کدی کدی وتی یک دار ء یلہ دات ءُ پدا وتی یکدارانی برزی ءُ جالی ء تیز ءُ ترند داشت۔
	من ء عابدہ ءِ حیال اھت کہ من عابدہ ء ھم زورگ لوٹ اِت بلے شاکر ءِ سبب ء منی اے واھگ بزاں پیلو نہ بوتاں ءُ من ایوک ء گوں مولاداد سرگپت۔ اگاں عابدہ منی پہنات ء نندوک بوتیں گڑا چنکس شرتر بوت ءُ آ بزانتیں ءُ بہ دیستیں کہ روکپت ءِ ندارگ…… جمڑی ءِ روکپت ءِ ندارگ، وت چہ زر ءِ لاپ ءِ سر ء چون ودی بوت؟……
	دور روٹکی، کتبی نیمگ ء جمڑی ءِ تیاب درا ات کہ آئی بورین حاک، آئی بان ءُ بونگ نوں گوئنڈ ءُ کسانیں حاکوت درا بوتاں کہ ماں چریشی باز دور اھتگ ات ۔
	میر مولاداد گوستگیں روچانی باروء گپ جنان بوت، گوستگیں دور ءُ باریانی ذکر ء کرت، ھما روچانی ذکر ء کرت وھدیکہ ھر چیز وتی جاہ ء شر ات، جوان ات ءُ دنیا ءِ تہء یک امن ءُ ایمنی یے ات……
	میر مولاداد گپ جنان ات ءُ مئے یکدار جی الّ کنان روان ات ءُ من میر مولاداد ءِ گپاں گوش داران اتاں بلے من گوں گوستگیں روچانی یاتانی تہء ھم سر ءُ چیر ات کہ من ء مسز ڈورس لینگ ءِ حیال آیان ات کہ وھدے آئی مرد، اتحادیا نی جنرل بازیں روچاں آئرا زیبائیں آپی جہازانی تہء زر ءِ سیل ء ھم برتگ ات...
	ءُ یک روچی آ منی پیمء یک یکدار ءِ تہء سوار بوتگ ات ءُ زر ءِ سیل ءُ گرد ء پہ دراھتگ ات ءُ جمڑی ءِ کپوکین روچ ءِ ندارگ ء چہ زر ءِ نیام ء کرتگ ات، کہ پدا وتی کاب ءِ تہء ھمے روچ ءِ یاتاں چش قلم ءِ چیر آؤرتگ ات۔
	’’مروچی جنرل من ء یک دار ءِ تہء سوار کرت ءُ وت یکداراں ھلائینان بوت ءُ من ء ترس اھت کہ منی بڈمہ رواں بلے جنرل وتی ورنائی ء اُبٹن ءِ اوورنگ کلب ءِ تہء گوازینتگ ات ءُ آ یک زانتکاریں یکدارے الائیونکیں مردے ءِ پیمء من ء چہ ایچ ایم ایس کوئن ءِ کوئیں کرا زرت ءُ پچین زر ءِ تہء برت کہ ایدگہ افسر ءُ ھوژناک کنکویں مردماں را وتی دیرگندانی تہء چہ ایچ ایم ایس ءِ سیمی منزلاں چاران بوتاں کہ مروچی موسم ھم صاف ات ءُ زر ءِ سر ء ھر چیز چہ دور ء درا ات……
	وھدیکہ ماں زر ءِ چولانی سر ء تاب ءُ لیٹ کنان باز دور در کپتاں تو جنرل صاحب وتی یکداراں یلہ دات ءُ اھت من ء بگل ء کرت ءُ دروت دئیان بوت کہ مئے چار مہ کنڈ آپ ھست ات ءُ ماں ایوک ء یکتنا اتاں ءُ مئے یکدار چولانی سر ء گونزوران اتاں کہ چہ آئی گوانز گرگ ءِ سبب ء من سک سک وتء را آئی کر ء کنک ء داشتگ ات، بلے جنرل ء ھچ ترس نہ ات چوکہ اگاں مئے یکدار چپی ھم بوتیں آ وتی کوپگانی سر ء من ء چہ آپاں در کرت ءُ من ء ایچ ایم ایس کوئن ء رسینت!
	وھدیکہ ماں پچین زر ءِ تہء یکتنا ءُ ایوک نشتاں تو جنرل من ء چاران بوت ءُ من توار جت۔
	جانی، منی وابانی پری! زان ئے دوشی دنیا ءِ تہء چے بوتگ؟ کہ من ترا اُودء حال دیگ نہ لوٹ اِت ءُ من پمیشا ترا ھمے یکدار ءِ تہء سوار کرت ءُ ادا پچین زر ءِ تہء آؤرت تانکہ ترا سہی بکناں کہ گوئستگیں شپ ء سوب ءِ وھداں، سوب سحار ء فجرانی وھد ء دنیا ءِ تہء چے بوت؟
	منی دل جال کپت کہ جنرل صاحب من ء چے حالے دیگء انت بلے چش کہ جنرل ء منی تلوسگیانی مارشت بہ بیت یکدم گوشت۔
	’’دوشی گور بام ء ہیروشیما ءِ سر ء امریکہ وتی آئٹم بمب ء شانتگ۔
	یک نیم لکھ مردم اولی ترکگ ء گوں مرک ءِ دپ ء شتگ انت۔ من ء گوئربام ء پیگام رست، بلے من ترا حال نہ دات۔
	منی دل جال کپت ءُ من چہ جنرل ء جست کرت:
	’’ہیروشیما، جاپان ءِ سر ء آئٹم بمب ءِ کپگ تئی نزد ء شربوت کہ حراب؟‘‘
	’’سک حراب، بے گنائیں مردم مرتاں، بلے نوں بزاں کہ جنگ ھلاس بوت۔ جنگ کُٹّ اِت!‘‘
	’’چون؟‘‘ من جنرل صاحب ءِ دیمء چاران بوت کہ چہ یک نیمگ ء آئرا گوں مروکیں جاپانیانی ھمدردی ھست ات بلے دوئمی نیمگ ء آ وش ات کہ نوں جنگ ھلاس بیت۔ کہ جنرل من ء اے حال ء ھم دات کہ مروچی جاپان ءِ بادشاہ، ھما بادشاہ کہ آ وتء را حدائی ساھگ حیال کرت امریکائی جنرل میک آرتھر ءِ دیمء سلام دور داتگ ات۔‘‘
	جنرل ءِ پیشانی کرچ ات چو کہ آئرا وت خبر مہ بیت کہ آئرا ھمے لکھانی مروکانی سرء ارمان ءُ افوس بوتگ ات یا کہ آ وش ات۔
	بلے راست جست کن ئے من ء سک ارمان بوتگ ات ءُ من ء ھنچش توریتگ ات چشکہ جاپان ءِ شار ہیروشیما ءِ ڈگار منی وتی جند ءِ لاپ ءِ پیمء سنٹ ءُ ھشک ءُ ویران بوتگ ات کہ نوں پریشی سر ء ھچ بوچ ءُ کایے رُست نہ کرت، چٹ ھنچش چو کہ منی وتی لاپ ءِ تہء نوں ھچ وھدے زہگے ءِ ردوم نہ بوت…… منی ءُ ہیروشیما ءِ ڈگار ءُ لاپ یک پیمء اتاں ھر دو سنٹ بوت اِتاں ءُ ھر دو ھشک ءُ ویران بوت اِتاں……
	پدا جنرل چپ بوت چو کہ آ وتی حیال ءُ پکرانی دنیا ءِ تہء ڈب بروت کہ من آئرا چاران بوت۔
	یک زر ءِ چپی ء پد جنرل صاحب گوئشان بوت:
	’’امریکائی حکومت ء اے کار ء المی کنئگی ات چیء کہ امریکائیاں ترس ات کہ اگاں ا ٓوتی اٹم بمب ء کارمرز نہ کرتاں تو روس باندا کہ اٹم بمب ءِ تیار کنان ات آئرا امریکائی سر ء شانت!……‘‘
	جنرل صاحب ءِ گپانی تہء چنکس منطق ات ءُ چنکس منطق نہ ات من ایشی باروء ھچ چیز گوشت نہ کرت، بلے من انکس المی زانت کہ منی وتی لاپ پہ مدامی چو جاپان ءِ شار ہیروشیما ءِ پیمء ویران بوتگ ات۔ یکے ءِ سبب روز ویلٹ ات ءُ دوئمی ءِ سبب وت جنرل ءِ جند ءُ اے وھداں من ء چہ ہر دوکان بد اھت کہ زند ءِ تہء اولی وار من ء وتی مرد جنرل دوست نہ بوتگ ات کہ من وتی دل ءِ درائیں زھر گانی تہء اچ آئی بد برتگ ات……!
	جنرل تاں دیر گور ءُ پکر جنان بوت ءُ پدا پاد اھت ءُ وتی دستان کش ء جت ءُ ایدیم آدیم ءِ دنیائی ء چاران بوت کہ ہر نیمگ آپ تچک ات کہ بلکنا اے پچیں زر ءِ ازلی ئیں راز ء آ وت پوہ نہ بوت کہ آ وتی جند ءِ چے چے نزوری اتاں ءُ روزویلٹ ءِ چے چے نزوری اتاں۔ آ نکہ آ ہر دوہ بنی آدم اتاں ءُ چہ نزوریاں پُھر!
	دور جمڑی ءِ روچ کپان ات ھنچش چوکہ روچ ءِ ھمے آچ سرد کپان ات کہ منی دل پھر بوتگ ات ءُ من چہ جمڑی ءِ تیاب ء ءُ اچ آئی روکپت ءِ ندار گاں تنک اھتگ ات ءُ چہ جنرل تنک اھتگ ات کہ اگاں جنگ ھلاس بُوگء ات ءُ اگاں جاپانی ء جرمناں شکست بُوگء ات تو ایش یک شریں حبرے ات کہ پریش دنیا مزنیں قربانی داتگ ات۔ ءُ من لوٹاں کہ جنگ ھلاس بہ بیت تانکہ من پدا لندن برواں۔ آکسفورڈ سٹریٹ ء کہ نوں من ء جمڑی ءِ روکپت ءِ ندارگ ء چاران ھچ تھام ء چسے مارشت بُوگء نہ ات۔‘‘
	ءُ مروچی شام ء من نہ چاراِت کہ جمڑی ءِ روچ چون کپت ءُ کجا کپت؟
	تاں دیر گوں میر مولاداد ءُ ملا کمال حان ء زر ءِ چولانی سر ء گوانز وران ماں برتر کرت کہ نوں مئے پشت ء روچ کپان ات ءُ من وتی دیمء کپوکیں روچ ء دیان آئی زر ء نارنجی ئیں برئمشان چاران اتاں ءُ من ء حدائی کدرتانی سر ء گڑیتگ اتاں آ اے دنیا ء چون جوڑ کرتگ کہ آ یک یک چیز ءِ تہء یک معنا ءُ یک متلبے ات کہ اے معنہ ءُ اے متلب درا نہ بوت بلے ایش ھست ات، کہ بنی آدم ء سکھین دیان ات کہ بگیر چہ ھمے سکھین ء بلکنا آدم زات ءِ وتی ذات ءِ اچ قدر ءُ کیمتے نہ ات۔
	مروچی من چہ وتی پکرانی فلسفہ ذاتی ء چشکہ تنک اھتگ ات کہ من ایوک ء کدرت ء چارگ لوٹ اِت ءُ چہ کدرت ءِ ندار گاں سیر چم بُوگ لوٹ اِت کہ اے دنیا ءِ تہء ایوک ء بلکنا کدرت مردم ء را سرجم کرت پمیشا تو ہر بنی آدم چہ کدرت ء نزینک بُوگ لوٹ اِیت ۔
	ماں نوں چل کنان پہ جمڑی ءِ تیاب ء رادگ اتاں ءُ ملا کمال حان ءِ باسکانی زور یکدرانی سر ء اتاں ءُ اچ آئی ڈوبر ء ھسکگ ءِ توارے پاد آیان ات ءُ آ زور جنان ء دم بران ات بلے آئرا چو کہ ماں تیاب ء پجارینگی ات۔
	وھدے ماں چہ تیاب ء نزینک بوان بوتاں تو میر مولاداد ءِ چم بے تیاب ء کپتاں کہ ادا مردمانی مچی ءِ گندگ بوت۔
	’’اُدا بچار واجہ کار تیاب ء مچی یے، چے حیر انت۔‘‘ ءُ یک زر ءِ جپی ء پد میرمولاداد گوئشان بوت: ’’کدی کدی پاگاس ءُ دگہ مزنیں ماھی یے تیاب ء کنت تو مہلوک پریشی چارگ ء ارش کنت۔ منی حیال مروچی بچکان پدا یک پاگاسے مروک دیستگ کہ پارسالی ادا یک مزنیں پاگاسے گندگ بوتگ ات کہ آئی جناس تاں شست ھپتاد فٹ ات۔ ادء مئے تیاب ء چشیں چیز مدام باں۔‘‘
	من میر مولاداد ءِ کانکریں توار ءِ سر ء روچ ءِ گڈی ئیں برئمشان دیست کہ جمڑی ءِ گوزند ءِ سر ء شنگ اتاں چو کہ من اے برئمشان گڈی ئیں وار ء گندگء بباں۔
	پدا وھدے روچ کپت تو من تیابءِ مچی ءِ نیمگء گوں دلگوش بوتاں کہ اے ھما جاگہ مچی ات کہ ادا عابدہ ھمروچ گوں شاکر سرککانی پٹ ءُ پول ء شت، ردیگ ءِ کرّ ءُ گورء...
	میر مولاداد مچی ء چاران بوت کہ نوں ماں کپوکیں روچ ء گوں جمڑی ءِ تیاب ء نزینک اھت اِتاں کہ میر مولاداد مہلوک ء ھم پجہ آرگ ات کہ ادا کئے کئے اوشتوک اتاں……؟
	چہ مچی ء زانگ بوت کہ مہلوک ادا گڑپ اوشتوک ات چوکہ آیانی نیام ء چیزے ایر بہ بیت کہ آ ایشرا چاران بباں!
	میر مولاداد چپ ات ءُ من حیرت حیرت ھمانگر چاران اتاں ءُ کمال حان ھم چو مونجا ءُ پریشان ات۔
	وھدیکہ ماں چہ چولاں گڈی ئیں حد ء نزینک سر بوتاں کہ دیمء حاک ات تو من ءُ میر مولاداد آپ ءِ تہء جال کپت ءُ وتی جامگ ءُ شلواراں لانچان وتی کؤشان درگیجان دست ء کرت ءُ آپ ءِ تہء دور کرت ءُ مچی ءِ تہء وتء را بدیں حالے رسینت ءُ پدا پہ مچی ء روان بوت۔
	میر مولاداد منی دیمء گام کنان ات کہ آ چہ ورنایے ء جست کرت:
	’’چے حیر انت ابا، ادء اے مچی پرچا؟‘‘
	’’ادا دو لاش، مڑھ گندگ بوتگ انت، یکے جنین آدم ءُ دوئمی مردے؟‘‘
	’’کئے آں؟‘‘ میر مولاداد جست کرت ءُ ورنا پسو دئیان بوت۔
	’’گوئشاں کہ آ یک این۔جی۔او ءِ تہء کارکناں۔‘‘
	منی دل در اتک ءُ منی دیمء زمین ءُ آزمان گردشت کنان بوتاں ءُ من تچان بوت ءُ میرمولاداد مچی ءِ نیام ء کوپگ جنان وتء را تاں مچی ء رسینت ءُ من آئی پدا چُل کنان بوت۔
	وھدے مہلوک دور بوت ءُ من عابدہ ءُ شاکر ءِ لاشاں حاکانی تہء چیر دیست۔ تحصیلدار نذیر ھموداں اوشتوک ات ءُ آ لاشانی نیمگ ء کسّ را نہ اشت۔
	’’اے پرچے بوت؟ چون بوت؟‘‘ من جست کرت۔ منی توار ھولکی جت ءُ منی دل جال کپان ات ءُ اے دنیا وتی درائیں فلسفہ ءُ فکر ء چہ منی دماغ ء زیان کرتگ ات ءُ من ء باور نہ یات کہ کدی چش ھم بوت کنت!……
	چشین جاورانی تہء مردم نہ زانت کہ آ پرچے پیدا بوتگ ءُ پرچے زندگ انت؟ اے ھما جاور انت کہ وھدے مردم ءِ سر ء کایاں تو مردم اچ نہ زانت کہ ایشانی آیگ ءِ سبب چے انت؟ چے آدم زات ھمنکس کمزور انت؟ ھمنکس بزھگ انت؟ اگاں آ انکس کمزور ءُ بزھگ انت تو آئی زند ءِ لیکہ ءُ مزل چے انت؟ آ پرچے زندگ انت ءُ پہ کئے زندگ انت؟
	آنکہ عابدہ تنے وھدی منی جنین نہ بوتگ ات بلے آئی یات منی زندگانی اتاں کہ من وتی گوئستگیں روچاں عابدہ ءِ یاتانی تہء گوازینتگ ات ءُ اگاں عابدہ من ء مہ رستیں ھم من وتی اھتوکیں زند ء عابدہ ءِ یاتانی تہء گوازینگ لوٹ اِت کہ من ء آئی ھمے یات درشان اتاں چو کہ اچ آئی یاتانی سبب ء من گوں اے ناھپاداریں دنیا ءِ تہء بندوک اتاں ءُ وتء را زندگ حیال کرت، بلے اے زالم کئے ات کہ مئے اے تعلقداری ءُ رشتگ ء پہ مدامی پروشتگ ات۔ منی سرگردان ء من ء ھچ سُجگء نہ ات۔
	’’اے واقعہ چون بوت؟‘‘ من چہ تحصیلدار نذیر جست کرت ءُ نذیر گوشان بوت کہ ادا یک ماھی گیرے، میدے اھت حال دات کہ تیاب ء دو لاش کپتگاں عابدہ ءِ گٹ ء چٹے مان گیجوک ات کہ آئرا کسے گٹو کرتگ ات ءُ پدا شاکر ھم گٹو کنگ بوتگ ات کہ آئی گٹ ء ھم چٹے بندوک ات۔ بلے چٹ ءُ ساد ھمے یکین ات کہ آئی یک کنڈ ء عابدہ ءِ گٹ بندوک ات ءُ آئی دوئمی کنڈ ء شاکر ءِ۔ کہ پدا آ دریاءِ توک ء شت اتاں ءُ ھموداں کرّوکائی کناں ھر دو مرت اتاں کہ نوک چول ایشانی مڑھاں تیاب ء آؤرتگءُ دور داتگ ات!
	من ء باور نہ یات کہ اے چون بوت کنت۔
	’’تئی حیال ء یک سیمی مردمے آیان گٹوک کرتگ؟‘‘
	’’من ء نہ توراِیت…… چیء کہ آیانی زر ءُ چیزان کس نہ برتگ آیانی چیز ھنچش وتی جاہ ء ایر انت۔ منی حیال ء آ وتء را خوک کرتگ انت‘‘ نذیر تحصیلدار گوئشان بوت کہ من ء انگت ء باور نہ یات۔
	’’منی حیال ء شاکر ساری ء عابدہ ءِ گٹ ء بستگ، آئرا کشتگ ءُ پدا وتی گٹ ء چٹے بستگ ءُ آئرا زر ءِ تہء تیاب دیان وتء را گر کرتگ ءُ ساہ داتگ۔
	من ء انگت ء باور نہ یات
	ادا یک میدے کہ آیان سوب ءِ وھدان دیستگ ات گوشت کہ آ چہ دور ء دومردمان دریاءِ توک ء گروکائی کنان دیستگ ات کہ آئی حیال ء ادا سیمی مردم کس نہ بوتت ات ءُ آئی حیال ھمیش ات کہ بلکنا آ تاں دیر آپانی گروکائی جاری ءُ ساری منتگ ات کہ رند ء آ گوں وتی کاران مشکول بوتگ ات کہ رند ء آ وتی چمان برز کرتگ ات تو ادا کس درا نہ بوت چشکہ لیب کنان آ تیاب ءِ نیمگ ء درشت اتاں۔
	من ء اے گپ ءِ سر ء ھم باور نہ یات۔ من ھچ چیز ءِ سر ء باور نہ یات چیء کہ منی دماغ ءِ پشت ء بازیں جست ءُ پرس آئیان اتاں کہ چہ یک جست ء پد یک دوئمی جستے پاد اھت ءُ چہ آئی سیمی ء چہارمی جست کہ اے درائیں جستان ابید یک جستے پدر ءُ ظاہر ات کہ عابدہ مرتگ ات، عابدہ مروچی گوں وتی بادامی ئیں چماں زندگ نہ ات ءُ آئی کنری تنے وھدی آئی پونز ء ات ءُ برئش دئیان ات۔
	ھما عابدہ کہ درائیں عمر من آئی واباں دیستگ ات مروچی وت یک ھنچشین واب ءِ تہء بُڈ شتگ ات کہ اچ ایشی آ نوں سما نہ کرت، بیدار نہ بوت، اے المین واب مرک ء موت واب ات۔
	من ء میرمولاداد تاں دیر لاشانی سر ء اوشتوک بوتاں۔
	تحصیلدار نذیر ھمت کرت لاشانی باروء وتی نکشہ ءُ رپورٹاں تیار کرت۔ پدا میر مولاداد دو پک اپ تیار کت ءُ من شپ ءِ تہاری ءِ تہء گوں ھمے مڑھاں رادگ بوت۔
	جمڑّی ءِ روکپت پمن یک سیائیں شپ ءِ تہء بدل بوتگ ات

			جنّتیں زند
		دلجم آں نوں کہ دلجمی مُرتگ
		ہوڑئے مردم تئی مردمی مرتگ
		چہ وتی جندء توکہ بے ترانگ
		زانت ءُ زانگ تئی الّمی مرتگ
	شاعریء شاعرءِ مارشت سک باز اہم انت ، پدا ہرچ شاعرےء وتی زندءِ یک نہ یک جاہےء زندء ِ تجربگانی برءُ آسروتی خاصیں رہبندء پیش کنگ کپ انت ۔اے چیزہمگرنچ انت شاعرءِ وتی جندءِ درشانء ،پرچے کہ تجربہ ء ابیدشاعرءِ درشان آئیءِ ازمء نوکیں درشان دابے دنت ءُ آئیءِ مارشتاں نوکیں دروشمے ۔اے نوکیں درشان داب ءُ مارشت مارا ولی عابدؔءِ اے گالاں سرجمیء گندگ کاینت ۔ اے راست انت ،شاعروتی اولسری زندء بازیں چیزاں سست یا سست گام بیت ، بلے آئیءِ آیوکیں روچانی بودناکی آئیءِ اولسری گالاں ءُ درشان داب ءُ مارشتاں مارگ بنت ۔
	ولی عابدؔ’’جنتیں زند‘‘ء مزنیں حدّےء اے گپء کامیاب بوتگ ،وتی مارشت ، درشان داب ، گال کتاری ، گال دروری ، گال سنجی ، گال دروشمی،نوک ردیفیء وتی شاعریء جاہ بہ دنت ۔ چوش کہ انچوارزانیء،من سرپدآں،ہماہندء،چیاپریشان باں،قل ربِ زدنی علماً ءُ ایدگہ لہتیں ردیف ۔ایشانی کارمرزی اے گپءِ شوندارانت ،آیوکیں روچاں ما وتی لبزانکء گہترءُ نوک تریں ردیف ءُ قافیہ دیست کنیں ۔ اگاں ہمے رنگء ولی عابدؔ وتی شوہازء برجاہ بدارایت ، آروچ دیرنہ انت ماراآئیءِ شاعریءِ رنگ مٹ گندگ کئیت، پداشاعرءِ مستریں کامیابی ءُ مرادی ہم ہمیش انت ،آ وتی شاعریء نوک نوکیں حیالاں ہوارنوکیں گال ، نوکیں ردیف ءُ قافیہ بیارایت،گالاں نوکیں معنی بہ دنت ، گونڈین ءُ کسانیں بحراں گال کتّاری بکنت۔ اے چیز مارا ولی عابدؔ ءِ اولسری شاعریء مزنیں کساسےء گندگ کئیت ، ایشی ولی عابدؔءِ بودناکیءِ مانزمان انت ءُ ما اے اُمیدء داشت کنیں اے پڑء دیمترا عابدؔ یک نوکیں دروشمے دیم ء آؤرت کنت۔
		واہگءِ ڈکّمیں بیک رندگ نہ بنت ، انچوارزانیء
		ارسءُ بچکنددل ء ، سمبہینگ نہ بنت ، انچوارزانیء
		پاس آگاہی ءِ ایوک ءُ تہنائی ءِ ، چوکُہہء رُستگیں
		شپ پہ گوات گیچنء ،شیشلینگ نہ بنت ،انچوارزانیء
		چوکہ بینگ مکسک سگّیت سکّی ہزار ، تامءِ نزّآرگء
		کاسگء واہگءِ ، مان بینگ نہ بنت ، انچوارزانیء
	ولی عابدؔ وتی شاعریءِ بُنزےء زندءِ اڑءُ جنجال کنت، ایشانی تہ ء جہدءُ گیش ءُ گیواریء ، پدّرائیں رنگےء پیش کنت ، بلے آئیءِ درشان داب وتی مٹ وت انت ۔آگشیت ولی عابدؔپہ زندءِ مرادکنگء گوں وابانی مُہرگاں سرماں سرانت ، ایشاں کماہگ ءِ جہدء گُلائیش انت، بلے اے کارانچوارزان نہ انت۔ ہمے رنگء کس کسی باطنءِ گرم ءُ سارتء اے حاطرانہ زانت کہ کس پہ ایشی رضانہ انت ،گوں تہمل ءُ اوپارءِ دیدءُ نگاہء ایدگرانی رنج ءُ مشکلاں بچاراِیت ۔افسوزی گپ اش انت ،آس وا دلء روک انت ، بلے دیتّ گندگ نہ بنت ،انچوارزانیء ۔ راجءِ کارپداں چارانء ولی عابدؔءِ گشگ انت ،اے راجء چے کتگ پہ بانداتء ،پداہم مِرّ بندایت پہ ایشی کہ آئیء اے گپءِ یات ء پِرّینگ مہ بیت ۔عابدؔہم چوش کہ ایدگہ شاعراں راجء رہشونی کنگ لوٹ ایت کہ ایدگہ راجاں بچارایت ، آیاں ماہء سربوتگ انت ، بلے مئے راج چاتء کپتگ ۔عابدؔءِ گشگ انت 		راجءِ دراہیں شرّی گواتء بُرتگ انت
 		گوزایت کہ زندعذابی یے من سرپداں
		تہ ء وتی حرابی یے من سرپداں
		چی انت منء راانگتء اے راہء آں
		نہ گندآں کامیابی یے من سرپداں
	دہرءِ زانت ءُ سرپدی پہ شاعرء الّمی انت ۔اِے زانت ماراولی عابدؔءِ شاعریء پہ الکاپیء گندگ کئیت ۔ولی عابدؔءِ گشگ انت، اگاں منء سرپدبوہگ لوٹ ایت ،منی حیالاں زانگ لوٹ ایت ،گڑابزاں منی ڈسّ ہما ہندانت ۔اِے وانوکءِ سرا انت ،ہما ڈسّ یاہندء شوہازبکنت ، بلے منی دلء اے شوہازچشینے نہ انت مردم سرگردان بہ بیت ، پرچے کہ جاورحالے ولی عابدؔوتی شاعریء بیان کنت ،آبید آئیءِ وتی ماتیں وطنء دگہ ہچ جاہ بوت نہ کنت ۔ راجے کہ آبیان کنگء انت ،بلوچء ابید دگہ ہچ راجے بوت نہ کنت۔اے گالاں بچارات ءُ بماراِت ،آئیءِ مرادچی انت؟
		ہچّے نیاں تئی چمّاں ، حاک ءُ جس ءُ پُراں من
		بلے گوں دلءِ امیتاں بے مٹ ءُ دروراں من
		منی واہگءُ امیتاں دنیاچے نامے دنت کہ
		بانداتءِ سارتیاں پہ ، مرچی چوبُنگراں من
		کئے زانت پہ وتی نامء مُہریں قلاتے باں یا
		چو شیشگ ء پُرُشان ءُ چوکاگدء دراں من
		پرواہ نہ داراں چوشیں تیہار ءُ تژن ءُ ٹوکاں
		راہ ء چہ درنیایاں وتی عہدءِ شاعراں من
	ولی عابد’’ؔ جنّتیں زند‘‘ء بازجاہاں ہنچوشیں گپ جنت کہ آگوں راستیء ہمگرنچ انت ۔ آئیءِ گشگ انت ،اگاں دودل مہرءُ دوستی بداراِیت،گڑایکدگرءِ دریکّگاں زان انت ، دیرءُ نزیکء زان انت ، پادوتی سواس ءُ لنکک وتی مندریگء زانت۔ ہمے وڑہ دروگءِ سوبمندی پہ دوروچء انت، پہ ایشی جزم بہ بئے ، پمشکا عابدؔ تووتی راستءِ کمیتء مدارءُ مامانگ مہ بئے ، زی ایں نابودیءِ ارساں پاک بکن ، پہ وتی نگرہ ئیں بانداتء چمّاں ماہء بدار، وتی دستءِ دلء امیتءِ ہنّیء رجین ،دلپروشیءِ تاواناں گورگندجنانء ،وابیں عابدؔءِ شعراں بہ ٹوہین ۔چونائیء ولی عابدؔ غزل ءُ سوت ء ابیدہروڑیں شعرپربندایت ، بلے منء آئیءِ غزل دوست تربیت ، گمان کناں دیمتر ء آئیءِ غزل وشترءُ تامدارتربیت ، بے مٹ ءُ بے دروربیت ، نوکیں ردیفءُ قافیہء سرچکاربیت ،پُرزیمل ءُ سازبیت ، ہردلءِ آوازبیت۔ 
		سنگ کجام مارشتء دارایت، انگراں باپء بہ بیت 
		نرمی ءِ نام ء نہ پہمیت ، اے سترآپء بہ بیت
		واب گِستا دیدگان چون نہ بیت گنجیں شپاں
		بے سریں تژنانی تیرے ماں دلء سراپء بہ بیت
		من ولی عابد ؔ ہما وہد ءِ مرادیگ ءُ ہُدوک 
		زنگ دربیا انت دلانی عشق ساپ ساپء بہ بیت
						اصغرعلی آزگؔ
						کراچی
						1 / جولائی 2018 
 

جنّتیں زِند

	تاں اِے وہدی من واجہ ولی عابدؔءِ شاعری ءِ سر ء دو سیاہگ نبشتگ ،کہ ماں تاک ءُ ماہتاکاں چاپ ءُ شِنگ بوتگ انت۔ ءُ اِے گپّ ء ہر کسّ سرپد اِنت ، کہ کسّے ءِ ساچشتانی بارہ ء نبشتہ کنگ ارزانیں کارے نہ اِنت۔ ءُ اِے گپّ ہم راستے ،کہ تچک ءُ راستیں گپّ ءِ گُشگ ہم گِرانیں کارے نہ اِنت۔ چوش کہ من اِے گپّ ماں وتی آ دوئیں سیاہگاں ہم گُشتگ ات ، کہ من ء ہر چونیں شاعرے ءِ پِربند ءُ حیال دوست بِہ بنت ، تہ من ہما شاعر ءِ پِربندانی بابت ء تانکہ چیزے دانک نبشتہ مہ کن آں، تہ دل من ء آرام ء نیل ایت۔ ہمے پیم ء باز رنداں وہدے کہ من واجہ ولی عابدؔءِ شاہگانیں حیال ءُ پُرّزیمریں پِربندانی بابت ء ند چِست کُرتگ، وتی گِرّبستگیں دِل ءِ گرانیں بار ء کمّو سُبکتِرکن آں۔ بلے لہتُکیں دانک ءِ نبشتہ کنگ ء رند زٗوت وتی کُنٹیں عقل ءِ واگاناں گپتگ انت ءُ ماں دِل ء حیال کنان ء ماں اِے آسر ء سر بُوتگ ،کہ آاندازگ ء واجہ ءِ گُلیں حیال ءُ دستونکانی حقّ اِنت ، من آ اندازگ ء آیانی حقّ ء ادا کُرت نہ کن آں ۔ بلے دِل اِنت ،کہ نہ منّ ایت ءُ گُش ایت:
			من ء وہد ء ہمے بسّ سوج داتگ
			من کچّ ء چادر ءِ پاداں شہارآں
	چی ء کہ ماں لبزانک ءِ تہراں گران ء چہ گرانتِریں تہر یک شاعرے ءِ دُرّیں حیال ءُ ساچشتانی سر ء چمشانک یا پیشگال نبشتہ کنگ اِنت، کہ اِے چے یک ندکارے ءِ بہر ء بِہ کپ ایت ءُ اِے گپّ ہم راستے ،کہ’’ شاعر چاگرد ءِ آدینک انت‘‘ بِزاں پہ شاعر ء الّم اِنت ،کہ آوتی ہمُک دیستگین ءُ ماراِتگیں ، چوش بِہ گُش ،کہ آ وتی راجی زِند ءِ کُلّیں تک ءُ پہناتانی جاورالاں ماں وتی ساچشتاں ، گوں جوانیں وڑے ء پدّر بِہ کنت ءُ دیما بیارایت۔ چی ء کہ شاعر ءِ زانت ء ِمارِشت چہ لس اُلس ء باز سوگہ ءُ تیزتِر انت۔ پمیشکا آ وتی زانت ءِ بور ء ماں لبزانک ءِ دُرائیں پِڑاں تاچین ایت۔ چوشکہ واجہ ولی عابدؔ ء وتی زانت ءِ کمیت ماں لبزانک ءِ شاعری ءِ پِڑ ء شرّیں پیمے ء راہوار پرماتگ،کہ اگاں من بِہ لوٹ آں واجہ ءِ پِربندانی تہ ء وتی پسند ءِ ہمُک پِربندے ءِ دو دو جُتک بِزاں پیشگال ءِ دود ءِ رِد ء نبشتہ بِہ کن آں، تہ منی حیال ء کہ پیشگال ماں یک وانگی یے ءِ دروشم ء دیما کیت۔ پمیشکا من اِے کار پہ واجہ ءِ وانوکاں یلہ داتگ، کہ آ ہم وتی نیکیں نیّت ء کار بِہ بندانت گوں،کہ ہمُک لبزانک ءِ چمّ پہ وتی راج ء سکّ (راہچار) انت ۔ ءُ عابدؔ ء وتی دُرائیں پِربند ماں سادگیں گالانی تہ ء کماتگ انت۔ بلے پُرّمانا انت۔ چی ء کہ ہر یک شاعرے ء را وتی وتی درشاندابے ہست ، ءُ ہمے پیم ء ولی عابدؔ ءِ ہم درشانداب چہ اِے دِگراں جِتا اِنت، تہ منی زانگ ء شاعری ءِ بے دروریں حیال ہما انت،کہ ماں سادگ ءُ پُرّمانائیں گالانی تہ ء کمایگ بِہ بیت۔ ءُ اِے گپّ ہم راستے کہ سادگیں گالانی تہء پُرّ زیمریں شعر ءِ پِربندگ ہمُک پہ دیم ءِ کارے نہ اِنت۔ پمیشکا من گُش آں عابدؔء وت ء راماں شاعری ءِ پِڑ ء شرّیں پیمے ء منّاہینتگ،کہ آئی ءِ شعرانی اولی دپتر ’’ جنّتیں زِند‘‘ ہمیش اِنت کہ تئی وانوک ءِ دست ء اِنت۔ بِہ وان بِمار ءُ وتی مارشتانی درانگازی ء ہم بِہ کن گوں۔													مِہراللہ مِہرؔ								18/8/2018

 
 ’’جنّتیں زِند‘‘منی تہمیات ء


	اللہ ءِ کلام ء ابید دِگہ ہِچ کلامے اول تا آخر ء شیرکن ءُ تامدار، راست ءُ نپ رسان نہ اِنت ۔ ہمے وڑ ء اللہ ءِ کلام ء ابید نیست چُشیں کلامے کہ ردی ءُ بے مِزّگی یے مان نیست۔ سپاہی ءُ دِلکشّی ءِ خاصیت تہنا ربّ ءِ کلام ءِ تہء سرجم ءُ برجم اِنت۔ ایدگہ مزن تامزنیں مردمانی کلام چہ ’’ لغزش ‘‘ ء بے بہر نہ انت۔ ایدگہ زبانانی کمالی ئیں ، نامی ئیں ساچشت کاراں گوں ہور، مُلّا عزّت ؔ ، مُلّا فاضلؔ، سیدؔ، عطاؔ،نصیرؔ، ساحرؔ، قاضیؔ، ءُ مومنؔ کُلّانی کلام ء عیب مان اِنت۔ ہمے دِرچ ء من تو گُشت کن ایں کہ ولی عابدؔ ءِ کلام ہم چہ عیب ء پہک نہ انت۔بلے پد ء ہم یک جوانیں شاعرے ءِ جہت ء عابدؔ تچکین ءُ اصولی شاعری ءِ میدان ء بہت بازی کنگ ء اِنت۔
	؂	مہ کن چو سرگوز کہ چمّے سکّ اِنت اِے عشق ءِ راہ ء
		بِہ جلّ دمانے سلامے حقّ اِنت اِے عشق ءِ راہ ء 
		بِہ گِند کہ یکّیں دم ء پُرش ایت اِنت مئے کرنّی ئیں تُنّ
		نہ زان ئے چِنچو مئے ہُشک نُکّ اِنت اِے عشق ءِ راہ ء 
	ہمے حِساب ء برے برے عابدؔ انچیں انچیں حیال گوں انچیں انچیں لبزاں کماایت کہ مردم حیران بیت گُڑا مردم اٹکل جنت کہ اِے وڑیں شاعر ء اگاں ہمے داب برجاہ داشت گڑا بوت کنت کہ بلوچی ء وشّیں شعرانی گچینیں گیشی یے بِہ بیت۔ 
یک دریں تُرندیں نشہ ءُ یک دریں لِزّت ءُ تام
مست ءُ پُرمُوڑیں نِگاہ ءُ زپتیں لُنٹانی ملار
سرجمیں پُلّانی وشبو، سرجمیں درچکانی بر
شُشتگیں ہزّام ءِ مستاگ، نرمکیں نود ءِ چٹار
	گیشتر ہمے مارگ بیت کہ مئے بازیں شاعر چہ ذِہنی مُشقتّ ء جان چڈّائین انت یا چہ اِے الّمی کار ء بے سما انت ۔ بلے عابدؔ ءِ بابت ء گپّ دِگہ وڑ اِنت ، چہ آئی شعراں زانگ بیت کہ مُجّتی مُشقّت ءِ تہ ء اِنت ۔ ہمے سبب ء عابد ءِؔ شعر وانوک ء را پِکرکنگ ءِ نوکیں راہےء برانت۔
رُژن ءُ تہار دار ایت ناکہ اِے آپ ءُ آس
دُرستاناں ریچگ ء اِنت اِے دہر ءِ ٹُنگیں تاس
من گوں دل تنگی ء آمیاری کُتہ انگت ء دلبر ء بے تواری کُتہ
ہو پہ ارزانی ء ہر گِلگ سمُّل ء زُرتہ چمّاں کُتہ مارا حیران کُتہ
بے قدر قدر ء نہ زان ئے زنچک اِت بے پردہ اِنت
ماہ بِہ گِندایت بیت شیدا جیگ ءِ اِستالاں پمے
	دنیا ءِ ہر لبزانک ءِ شاعری بہر ء شاعراں مُلّاہاناں آدینک پیشداشتگ بلے عابدؔچہ اِے صفت ء دُور اِنت، عابدؔ ءِ نِزّاں یک گپّے کہ بوتگ و بوتگ نوں دِگہ نیمگے ء ہم جاڑیں چراگ شانک دیگی انت۔
رو انت پہ زیارت ء حج ءِ پد ء اِے گنتر بنت
نہ دار ایت مکّہ ءُ کعبہ اِشاناں کے بِہ گُش ایت
	’’ جنّتیں زِند‘‘ کہ نام اِنت عابدؔ ءِ گُلگالانی ، منی نِزّاں شعرانی دپترانی نام انچیں دِلکشّین ءُ دِلوشین بنت، باز جاگہاں تام وشّ انت ءُ چیز نہ وشّ انت باز جاگہاں چیز وشّ انت بلے نام اِش وشّ نہ انت اِد ء عابدؔ ءِ چیز ءُ نام ہردو وشّ انت۔من انچو گُش آں ، شما چے گُش اِت؟ 
						حفیظ سنجرؔ	
						02/02/2018

















 منی تِران-08 


	من ماں شاعری ءِ پِڑ ء چون ءُ کدی وتی گام ایر کُرت انت ، تہ من اِے بابت ء ہمنچو سرپدی دارآں وہدے منی آریپیں پِت ء وہد وہدءِ سر ء مُلّا فاضل ،مُلّا قاسم،مسک بلوچءُ بازیں شاعرانی شعر دپگال کُرتگ انت ، تہ من گوں دِلگوشی ء گوشداشت ءُ وتی زانت ءِ کِساس ء ماں وتی دِل ء زپت ہم کُرت انت، کہ ہمے شعر برے برے من وتی تُڑب ءِ سنگتانی دیوان ء دپگال کُرت انت، تہ سنگتاں منی شعر گُشگ ءِ درشانداب باز دوست بوت ءُ من ء مدام دِلبڈّی اِش دات۔ ہمے پیم ء وہدءِ دیما جنزگ ءِ پجّی ء شاعری ءِ درچک ء منی ہم ماں دِل ء وتی رُوتگ ایردات انت ءُ رُدان ء پُلّ ءُ بر کنگ ء بِندات بوت ۔ وہدے منی اولی پِربند ماں ماہتاک’’سوغات‘‘ (اِے وہدی رمس ۓِ گیر آیگ ء نہ اِنت) ء چاپ بوت، تہ منی واہگاں گیشتِر رُدوم زُرت۔ چِد پد من وتی شاعری ءِ پِڑ ءِ کُجام بہر ءِ پِربند ے پہ ماہتاکے ء چاپ کنائینگ ء دیم دات ،تہ ہما زُوت آوکیں تاکے ء الّم ء چاپ ءُ شنِگ بوت انت ۔پمیشکا من گُش آں ماں شاعری ءِ پِڑء اگاں من ء اُستادے ہست گُڑا آمُلّا فاضل، مُلّا قاسم، مسک بلوچءُ تاک ءُ ماہتاکانی سِکین ءُ دِلبڈّی انت کہ نوں ہمے شاعری ء وتی مُہرکمیں رُوتگ (منی) ماں دِل ء انچوش رُودینتگ ءُ پیڑاتگ انت ، کہ پہ پُلّ ءُ بر کنگ ء مُدّ ءُ موسم ءِ راہچار نہ انت ءُ منی زانت، زانگ ء شعر یک غیبی توارے کہ ماں گوشاں پُتران ء ماں سینگ ء ایر کپ ایت کہ ہمے مارشت وتی واہند ء چاگرد ءِ آدینک جوڑ کنت۔ البت عہدی شاعری چہ ہستیں وہدءِ شاعری ء کمّو دراجکشّ تِر انت ۔ بلے ہمُک وہدءِ شاعری گوں وتی وتی دور ءُ باریگ ءِ جاورالاں ہمدپ انت۔ ہمے شعر ءِ وسیلہ ء شاعر وتی مارشتانی درانگازی ء تاں دومی ء رسینت کنت۔ ءُ اِد ء اِے گپّ ہم دِلگوش کنگ کرزایت ، کہ شاعری چہ ازل ء گوں انسان ء ہمگرنچ پیداک انت ءُ اِے ہم راستے کہ شاعری پہ زوراں سری کنگ نہ بیت ءُ انسان ءِ تہ ءِ مارشت کہ تِج کن انت تہ الّم ء آ مردُم لاچار بیت کہ ہمے مارشتانی درانگازی ء ماں لبزانک ءِ بہر جوڑ بِہ کنت۔ پمیشکا من گُش آں کہ منی مارشتانی درانگازی ’’جنّتیں زِند‘‘ ءِ نام ء تئی وانوک ءِ دست ء اِنت تو اِش (شعراں) چے کہ سرپد بئے ءُ وتی مارشتانی درانگازی ء کُجام وڑ ء درشان کن ئے من ء سر ءُ چمّان انت ۔ 
						ولی عابدؔ
						30/07/2018










دزبندی یے پاکیں ربّ ءِ دربار ء 


یاربّ تو اچ من دُور چگل کینگ ء بِہ دئے
وتی پاکیں کلام پاک ء منی سینگ ء بِہ دئے

بندہ ء شُکر گُزار ءُ-A0رسُول ءِ من اُمّت آں
قربان بِہ باں پہ واجہ ءِ گنجیں ہِدایتاں

وتی نیکیں بندہانی چہ دُعا ہانی برکت ء
بخش ء دِل ءُ جبِین ء مئے ایما ن ءِ طاقت ء

گُواروکیں رحمتانی رضا ء نصیب بِہ کن …….!
وتی لاڑُکیں نبیؐ ءِ شفا ء نصیب بِہ کن 

دزبندی اِنت ولی عابدؔ ءِ پاکیں چہ تئی در ء
بے شک تو گِندئے ہر وڑیں باطن ءُ ظاہِر ء

٭٭٭



رسولؐ ءِ نام ءِ تہ ء

شکر گوں شیر ء ھوار اِنت رسولؐ ءِ نام ءِ تہ ء 
زبانء شیر کنی بہر اِنت رسولؐ ءِ نام ءِ تہ ء 

علاج ءُ دارو ءُ درمان پہ عشقی ناجوڑاں
اُمیت ءِ وشّیں انار اِنت رسولؐ ءِ نام ءِ تہ ء 

کُجام کہ گُشتن ء دیما کن آں سبحان اللہ
بہشتے نقش ءُ نگار اِنت رسولؐ ءِ نام ءِ تہ ء 

درود ءِ وانگ ء زنگ ءُ غبار شودگ بنت
دِلانی پہکیں کرار اِنت رسولؐ ءِ نام ءِ تہ ء 

اِے راست ءِ برانز ءُ جلشک اِنت جہان ءِ کُنڈکُنڈء
اِے سِتکیں نورءِ شہار اِنت رسولؐ ءِ نام ءِ تہ ء 

دِل ءِ دیار بِہ سبزات مدام ولی عابدؔ
حیال ءِ با غ ءُ بہار اِنت رسولؐ ءِ نام ءِ تہ ء 
٭٭٭




ہمائی ءِ ذِمّہ ء زند اِنت، چیا پریشان باں؟
کہ سِتک ءُ باورءِ جنداِنت، چیا پریشان باں؟

آسارت ءُ چِلّگ ءُ گرماگ ءِ مانزمان وت اِنت
مُج اِنت کہ جمبر ءُ گِرند اِنت، چیا پریشان باں؟

پہ بہت ء چے کہ نمشتہ ، مئے چاریں روچانی
سوار اِنت یاں کہ پہ پند اِنت ، چیا پریشان باں؟

پِکر پہ دائمی زند ءِ ، آمنزل ء زیب اِنت
اِے زند گوں ساہتاں چند اِنت، چیا پریشان باں؟

قرآن ءُ دُرّیں حدیث ءِ چہ لِزّتاں عابدؔ
دِل ء ماں شہد ءُ کمند اِنت، چیا پریشانباں؟

٭٭٭







ہر پاس ءُ ہر دمان ء ، قُل ربّ ِزِدنِی علما
جاری بِہ کن زبان ء، قُل ربّ ِزِدنِی عِلما

نازُرکیں ہمے دہر ء، انسان اِنت تہر تہر ء
جند ءِ بٗبُواِنان ء ، قُل ربّ ِ زِدنِی عِلما

یا ربّ من ء بِہ رکّین ، بے چاڑیاں چہ سکّیں
تاہیر دئے جسم ءُ جان ء ، قُل ربّ ِ زِدنِی عما

مہ رو دیم پہ رُنگراہاں، پچ کن دِل ءِ نِگاہاں
وان ئے اگاں قرآن ء ، قُل ربّ ِ زِدنِی عِلما

دستاں کہ برئے گوشاں ، دُعا لوٹ پہ اگل ءُ ہوشاں
ذکر ءُ نماز ءِ شان ء ، قُل ربّ ِ زِدنِی عِلما

عابدؔ ماں ہمُک گام ء ، اللہ ءِ بِہ گِر نام ء
نیکانی چُکّ پدانء ، قُل ربّ ِ زِدنِی عِلما
٭٭٭





چِراگیں مِہر ءِ اوتاگ ء دِل ء بند
مُراد ءُ وشّی ءِ راہ ء بِہ جن پند

تل ء دئے مِہلباں زندگ دلی ءِ
انان ءِ کاشیں ملگوراں وڑے رند

زِی ئیں نابُودی ءِ ارساں سپا کن
ماں باند ءِ نُگرہ ئیں بُود ءِ تہ ء کند

اُمیت ءِ ہِنّیاں دست ءِ دِل ء رج
بِہ کن دِلپُروشی ءِ تاواناں گور گِند

وپا ءِ سُرومگیں چمّاں بِہ کن پچ
جلکش ایت گوں بہاراں جنّتیں زِند

اِے وابیں عابدؔ ءِ شعراں بِہ ٹُوہین
بِہ کن گوں چٗوڑیاں چاڑیناں باہند
٭٭٭





دل کہ دل ءِ دِریک دِریک ء زانت
دیر ء داں نزّیک ء زانت

پاد سواس ء جاہ کارایت
لنکُک وتی مُندریک ء زانت

کسّے اگاں موسم زانتے
گوات ءِ ہمُک شِیک شِیک ء زانت

ارس بچکند ء زیبا کنت
سر گوپ رندایت بِیک ء زانت

سارین ء باندات ءِ سُدّ
مرچیگ ء چہ زِیک ء زانت

عابدؔ تئی رازاں او دوست
سیچّن داں بندیک ء زانت
٭٭٭









پنچ سال ءِ رند ء پیش ءِ پد ء مردمے در ء بُوت
پمّن گُش ئے کہ سُبی ء دہ عئید یکبر ء بُوت

آ باطن ءِ ورنائیں منی واہگاں جاہ جت
یاتانی درچک ءِ سارتیں سرساہگاں جاہ جت

سرکُت وت ء را من ماں گوست ءِ زمانگ ء
بُوتوں دُچار گوں لال ءِ چمّانی وانگ ء

بے مقصدیں لکیر ءُ کِشکاں چکار اِت انت
منی عاشقی شوہاز ءِ آلبز گار اِت انت

عابدؔ رِیا ءِ باج ء سِتکیں دلے بِہ منّ
بے باوریں وت ء را باور کنائینت من
٭٭٭





پد بِہ کِنز او سِلّیں سسّا ءِ حُدا بُند جنگ مہ کن
شاعر ءِ پہکیں حیال ءِ دامن ء پولنگ مِہ کن

مِہر بکش ء، مہر پچ گِر، مِہر زند ءِ مڈّی اِنت
گُش حُدا کسّی دِل ء را کسّے ء چہ تنگ مہ کن

تو اگاں درد وارے ئے بیا ، زان پہ زان نِند شون بِہ دئے
دوست ءِ عیباں چو مہ گرد ءُ شہر ءِ توک ء شِنگ مِہ کن

واہگ ءُ ہُلّانی ماڑی نوک ءُ پتّاک اِنت مُدام
یات ءُ گِیرانی تلاہیں مِہر ءِ بان ء زنگ مہ کن

ارس تئی کہ قیمتی انت ریچگ ءِ شات اِت نہ بنت
بے قدر ! مرگ ء غریب ءِ چو سُروز ءُ چنگ مہ کن

سوب دٗروگ ءِ چیزّے روچانی میار اِنت شرّ بِہ جزم
ہر وڑ ء عابدؔ وتی راست ءِ کُمیت ء لنگ مہ کن
٭٭٭






زی تو گوں ٹہل ءُ نازاں بس کمّو زاہری کُت
دوشی شپ ء دُرائیں من نِشت ءُ شاعری کُت

بُوت آں گِسر چہ وہم ءُ پگراں در آمدی ءِ
تئی جیگ ءِ سر ءِ پُلّاں من ء واہگے وتی کُت

چُگلیاں دیدگانی بُرواناں کندگے جت
شلّیں متاچاں چیریں رازاناں کِکِّلی کُت

یک یکّ ء دربراں کُت بالاد ءِ جلواہاناں
منی زانت ءِ تچکی ء تئی گیوار ءِ ہمسری کُت

ترا بیکّاں مان نیارت ءُ من ء وس وساں نہ مرّینت
منی عاشقیں دل ء تئی بُوّاں گوں وتسری کُت

رکّینت نہ کُت وت ء را عابدؔ چہ ہار ملّ ء
نیمراہ ء تئی دید ءِ دُرگالاں دیم گِیری کُت
٭٭٭











بِلّ ایندگیناں، دُرا اِے دٗروگ انت
کرود ءِ بے باوریں اِے لوگ انت

اِے بے وفا انت دِل ء مہ دار اِش
چو چمّاں چِست اوں مہ کن مہ چار اِش

ایشانی کار اِنت دلانی پٹّگ
مُراد ءُ وشّی ءِ گنج ءِ لُٹّگ

بِہ گِر ہمائی تو شُکر ءُ مِنّت
ترا ۓِ بکشاتہ زند ءِ نعمت

چو مہر ۓِ گِیشتِر چہ ہپتاد ماس ء
تئی پاسبان اِنت دمان ءُ پاس ء

ماں آگہیاں ، ماں وابیں وہداں
ماں آپ ءُ آساں، ماں گرم ءُ سرداں

ہماتئی روچ ءُ شپ ءِ نگہبان
ہما تئی سِٹّ ءُ کپ ءِ نگہبان

ہماتئی دُراہی ءُ تپ ءِ نگہبان
ہما تئی نُقص ءُ نپ ءِ نگہبان

مُدام ربّ ء تو عابدؔ یاد کن
ولی ءُ نیکاں گوں نِند ءُ نیاد کن

٭٭٭





















ہمُک سُہب ء قرآن ءِ پاکیں حرفاں
کن ئے زیارت تو گوں شیدائیں چمّاں

چو وان ئے ماں دل ءُ چمّان ۓِ دارئے
کن ئے پریات وتی ارساناں گوارئے

دپ ء تئی جنّت ءِ پُلّانی بُوہ اِنت
وفا ءُ دوستی ءُ مہر ءِ کُلوہ اِنت

پد ء وہدے قرآن ء جلّ کن ئے تو
سما ءِ سند ءُ سِیماں یل کن ئے تو

گوں روچ ءِ نُگرہ ءُ رُژنائیں ٹِکّ ء
تچان ئے دومی ءِ پہ ونڈ ءُ حقّ ء

دِل ء دارئے حسدّ ءُ بُگز ءُ کینگ
چکار چہ مکر ءُ دٗروگاں تئی اِے سینگ

شموشکار بئے وتی چہ سُہب ءِ ارساں
قرآن ءِ ونتگیں پلگاریں درساں

بٗبُو سر پد کہ ربّءِ بندہانی
سُرینگ باز گِران اِنت چو دِلانی

اگاں کسّے ءِ دِل کمّو تو رنجینت
بِزاں تو ربّ ءِ ٹُوہ ئیں حُکمے باہینت


٭٭٭






تو کہ دِگہ دابے ء چارت
پِکراں دِل ءِ چاگرد سینگارت

دوشی چِراگ ءِ دیما من
نِشت ءُ وتی ساہگ ڈوبارت

کوپگ کوپگ ءِ بیت بدواہ
بازیں ہستی ہوش ء بارت

دست ء نہ بیت شرّیں کارے
زند روان اِنت پُورت ءُ پارت

زانت نمیرانیں دادے
رنج سما ءِ جِند ء وارت

تو نُوں بُندر کُت نہ کن ئے
ارماناں مئے دِل نزّارت

تو پہ تماہاں دِلوارگ
شرنُوں ترا ولی عابدؔ مارت

٭٭٭




چہ حیال ءِ آسمان ء جہل کنت بالیں دِل ء
لئیب کنت لئیبوک ءِ ڈول ء مئے گوں استالیں دِل ء

گیش کنت ٹہلاں جنّکی چوش نزانت کہ تہنک ء
تیز دپیں بُروانی چاکے بسّ پہ شیتالیں دِل ء

دنت نِشان آراستیانی بے زبانیں مولماں
تِرانگے نوکیں لتاریت کرنی تہتالیں دل ء

لِزّتاں شہدیں زبان ءِ تژن ءِ زہراں مان مہ گیج
دپ حرابی تہل کنت تئی زِند ءِ چانگالیں دِل ء

پُروش جہان ءِ سِنگ ءُ ڈوکیں رسم ءُ دوداں کینگ ءِ
چیر بِہ گیج مہمانی ء مئے مِہر ءِ پاتالیں دِل ء

بد مہ کن زِرد ء دِل ءِ بند چہ ولی عابدؔ وتی
شات کنت شعراناں پر تو چہ شکر گالیں دل ء

٭٭٭








ساہگاں جِند ءِ وتی درچکاناں آسے مان داشت
ماہ ء اِستالیں سریگ گوں سُرومگیں چمّاں لگاشت

نیّتانی راز پدّر ماں ہزار پُچّ ءِ تل ء
چو تہاری راستیانی دٗروگ ءِ کندیلاں نہ داشت

پُلّاں دو زواہ ئیں مِہ ڈوبار زند ءِ گُلباگ ءِ وتی
کُنٹگیں کستانی ہار ء وشّیاناں تئی لپاشت

ماں وتی جاہ ء ہما وڑ عابدؔ ءِ کوہ ئیں حیال
تئی دگائیں پہم ءِ تیزیں واہگ ءِ تشّ ء نہ تِراشت


٭٭٭

دِل مہ رنج ، دِل مہ رنج ، ہِچ مہ رنج ، ہِچ مہ رنج
پیریں ماتءُ پِت ءِ دُعایے نیک پر تو گنج

ایریں امبار ءِ آ، سال ءِ توشگ دِل ء
آانار دانگ ءُ گلّہ ءُ جو ءُ بِرنج

چمّاں دُوتاں مہ دار، سیال ءِ بانجیگ تبے
پر تو جُہد ءِ سِکین ، تئی بتل دِرین ءُ سنج

بور تو کاہُکے ، پہ بُرو راہُکے
پہ بُرو ماہکان، پہ مرو سیاہ ءُ لُنج

ہِینزک ءُ مُشکو انت، کہ کٹّپائی انت
وش کُلنٹانی رنگ ، مئے مُرادانی ہِنج

کبّڑ ءُ پیرو گوں، داز ءُ گزّ ءُ کلیر
براہ ءُ ڈولدار مئے، اِے کہیرانی مِنج

دوداں پلگار کہ تئی جِندءِ پلگارگ انت
شِیراں بر کُڈُّک ء ، کاپر ء اِش مِہ دِرنج

ندر عابدؔ پرے ، دیدگیں دٗروشماں
اِے بہشتیں ڈگار، تُود ءُ انجیر ءُ تُرنج
٭٭٭




رسم ءُ دودانی داب ء دوست دارگ
دیما مہمان ءِ گامے ء آہگ

دست ءِ چُکّگ گُشادے امبازگ
دِلی وش آہت ءُ بیا پہ حیر کنگ

پد ء نیاد ءِ تگرد ءِ چیر گیجگ
گپّ ءُ دیوان کنگ پہ بچکندگ

پُلّیں آستونک ءِ پہ کہیب پیچگ
کش ء نندگ ءُ چاہ ءِ ایر ّیچگ

شیر ءُ روگن سُبارگ ءِ بارگ
یکّے دومی ء پہ گومے چارگ

ہما زہیراں تئی عابدؔ ء کُشتگ
ہما یاتاں گوں بس دِلوں زندگ

٭٭٭







سلام انت کہ دستانی پنچ انت دِل ءِ بند
کُجام داد ءُ سوغاتی گِرنچ انت دِل ءِ بند

مِرات آں پہ ٹہلاں تئی لنکُکانی 
دِل ء نرم نرم ء پِرنچ انت دِل ءِ بند

انارکاں تئی نامء حُدا نمب ناکیں
گُلابانی آپاں شُلُنچ انت دِل ءِ بند

نہ آں بد من پر تو گوں تچکیں حیالاں 
تئی گیوار ءِ داب ء مئے سِنچ انت دِل ءِ بند

ولی ءِ گوں وت عابدیؔ ء برانت گوں
تئی شوکیں ملّگ کہ ہنچ انت دِل ءِ بند

٭٭٭


راست چِراگیں گیرے جوڑ
دٗروگ مرچاں تاہیرے جوڑ

تژن پہ لج داراں زہرے
بے لجّاں پہ شِیرے جوڑ

اوست ءِ باگ ء آبادیں
زند بریں اِنجیرے جوڑ

روچ تماہ ءِ مستاگ اِنت
شپ دِلساچیں زہیرے جوڑ

مرچی گُناہاں سر کیل اِنت
باند ء ہمے بیت پِیرے جوڑ

وشرنگ تئی ماں دیوان ء
دِل شاہی بادگیرے جوڑ

عابدؔ آسوچاک لبز ءِ
بِچکندگ ہم تیرے جوڑ
٭٭٭









الکاپیں داگے ماہ ءِ پیشانی ءِ سر ء
یک رازے دپ نہ اوشتیں منی جانی ءِ سر ء

راستے کہ ماں جہان ء ہمپاد ہِچ نہ بیت
بلے یات تئی نہ دنت یل ، ارزانی ءِ سر ء

یک گواتے گرم ءُ سردیں منی سیاہ شپ ء راگوں
من ء روچ چارگ ء اِنت حیرانی ءِ سر ء

اِے وڑ مہ ٹٗوہ ئیں عابدؔ آوابیں لِزّتاں
آگاہی ٹہک دنت تئی نادانی ءِ سرء


٭٭٭



چیریں چیریں گپّ ڈنّ ء بنت
ماں نیمروچاں شپ ڈنّ ء بنت

داب ءُ کہیب ءُ بچکندان ءُ
کراماں گوں دُرج دپ ڈنّ ء بنت

راست وتی راہ ء درگیج ایت 
روچے ناں روچے چپّ ڈنّ ء بنت

نوکیں دودانی آدینک ء
کُہنیں کُہنیں ٹپّ ڈنّ ء بنت

لال ءِ رنجاں ہنچیں بر بیت
درمان بکشیں تپ ڈنّ ء بنت

عابدؔ چون بے عشق اِد ء بیت؟
دمکاں ساہ ءِ کپّ ڈنّ ء بنت


٭٭٭







اوست ءِ شرابے رستگ من ء ماہ ءِ کدّہ ء چہ
پکر ءِ تہار ءُ لُنجی جِستگ دل ءِ تہ ء چہ

ٹِکّ داتہ گُش ئے روچ ء دوشی ماں شپ ءِ پاساں
سرکشّ اِتگ تو وہدے گِس دیم ءِ کِلّہ ء چہ

تئی درگت ء من ء نُوں دِگہ سر جنگ نہ لوٹ ایت
من ء جُست ءِ پسّہ رستگ تئی دست ءِ چلّہ ء چہ

رازانی آسمان ءِ اِستالاں دِرپشگے مان
تئی جیگ ءِ رِد ءُ بندیں شہموکیں بُکچہ ء چہ

تئی عابدؔ ءِ مروچاں بس شعر ءُ شاعری ءِ
بُنگیج ءُ آسری تئی چمّانی کِسّہ ء چہ 


٭٭٭







بندگ ء جِند ءِ سادے دست کپتہ
مارا بُروانی دادے دست کپتہ

نُوں چی یے پہ من عشق ءِ گٹّیں راہ؟
واہگ ءُ اوست ءِ پادے دست کپتہ

نُوں نہ بیت بے تام ءُ ہوادگ ہِچّ
زِند ءِ آرت ء را وادے دست کپتہ

نُوں نہ جنت مارا کسّ دریں تژنے
زِرد ءِ ہُلّاناں سِیادے دست کپتہ

چون بِہ بیت پدّر شہر ءُ بازاراں؟
عابدؔ ء سئیل ءُ سوادے دست کپتہ


٭٭٭







پد ء بیا دوستی ءِ ٹِک داریں روچ ء
بِہ کن چمّے گومن چِمے گوں دوچ ء

پد ء دنتان ءِ سر بندیکاں گٹّ پاچ
دوبر واریں دل ءِ بنداں بِدئے آچ

بِہ نِند گوں ٹہک ءُ بچکنداں مئے دیما
تو وشّ کن بیا دِل ءِ دیرگیں زئیم ء

گوں دستاں نُگرہ ءُ ساپ ءُ بُلوریں
بِہ گِر دست ء ملنگ ء لنگ ءُ کوریں

بِدئے بُو عابدؔ ء جیگی ءِ ہیراں
سماہ داریں دِل ءِ وابیں زہیراں


٭٭٭







دِلبراں چاگرد کُتہ دِلبر ترا
پِر کن انت بانوری شار ء تئی سر ء
 
ہر کسّ ء گِنداں کہ سہت ءُ زیور اِنت
براہی ء یکے چہ دومی ء پِر اِنت
شیشگ بازار اِنت مرچی ہر گور ء
 
سر گوپی سینگارگ ءُ وشّ گپّی اِنت
مئے وڑ ء باز عاشقیں دِل ٹپّی اِنت
گار کن انت کاڑانی ٹہک ءُ مسکرا
 
دٗروشماں بانوری ءِ تئی گوں سمُل
عابدؔ ءِ لبزانی بالاد ہم بگل
کے بِہ کنت گِستا گنوکیں شاعر ء

٭٭٭
داب کنت ءُ گُش ایت عاشقی اِنت ہمے
دِلبریں سمُّل ءِ وتسری اِنت ہمے
 
چمّے کندیت ءُ چِمّے گُل ءِ ارس ء دنت
مارا ارزانی ء دوستی ءِ درس ء دنت
داں بِزاناں کہ مازندگی اِنت ہمے
 
بے تواریں ہمے ٹہل ءُ ناز ءِ تہ ء
بارت رسین ایت من ء سِتکیں راز ءِ تہ ء
آ رُما ایت کہ وت ماں وتی اِنت ہمے
 
نود ءُ ساچان کنت مہپر ءِ دٗروشم ء
گواریت زید ء دِل ءِ وشّ کنت موسم ء
دِلبری یاری ءِ جمبری اِنت ہمے
 
لبز لبز ءِ تہء مہر ءِ ماناکہ بیت
دِل گوں ماہ ئیں گُل ءِ چمّاں تران ء کہ بیت
سرپدی اوں رس ایت ، شاعری اِنت ہمے
 
منّ ایت پہکیں وتی جٹّ ءُ نادانی ء
داد پنڈیت کہ چہ لال ءِ پیشانی ء
بس فقیری ولی عابدیؔ اِنت ہمے


جی جی دِل سپائیں نازی
شرّ نہ اِنت دزگُہار پہ بازی
رازاں سر کن انت پہ گُوازی
ایشاں گوں مہ کن ہمرازی
 
رنگ تئی سُہر چک ءُ دِلکشّ اِنت
انچو کہ کلیر نوک پشّ اِنت
لُنٹانی سر ءِ بیتالے
تُرنج ءُ لیمبو ء چو تُرپش اِنت

لُنٹاں تئی اِے پُلّ تاکیناں 
سُرکی ءُ اِے مُزواکیناں
عشق ءِ دُروشم ء بچکندگ
داداں سر کن انت واکیناں

تُودے کہ بریں اِنجیرے
جیگ بند ء کلمپُر ءُ ہیرے
عابدؔ تئی وفا ءِ باگ ءِ
ہر پاند ء کِشان اِنت شعرے
٭٭٭





لال گونتو من باز مِہر کن آں
بیا تئی سکّیاں ساہ ءِ بِہر کن آں

مئے وفاہانی یک دِگہ رنگے
وشّ آں وشّ آں دمان ء زہر کن آں

دِلوں چمّ ءِ خُماراں پُرشت ءُ پُروش 
من گنوک آں کہ شہر شہر کن آں

دِیاں داگ تئی لِکا ءِ وشنیاتکاں
پہم ءِ تِیرکّو ء را سُہر کن آں

تئی اداہانی دست ءِ لیبوکے
پہ چُشیں زندمان ء پہر کن آں

ولی عابدؔ ماں عشق ءِ تاکدیماں
لبز مارا مئے تہر تہر کن آں

٭٭٭










آگہ ئیں گِرنچے کہ وابیں ساہتاں دٗروگ بندء کنت
دِل وتی زند ءِ گریواسکیں تب ء بچکند ء کنت

سر نہ کنت کار کہ کُجام دمک ء چہ در بیاہاں غم ءِ 
عاشِقی گواتے حیال ءِ مُرگ ءِ بالاں ژند ء کنت

من گنوک آں کہ نہ بندآں کار وتی چمّاں پچیں
کور آدینک ء نہ چاریت لنکُکاں سر رند ء کنت

موسمے تاکریچ رنگیں تئی زہیر پہ عابدؔ ء
کپتگیں تاکے کہ دِرچکی ساہِگے بے زندء کنت


٭٭٭





تِلائیں بہت ء مہ ڈوبار ، مبُو چو بے تاہیر
جہان ءِ شیرکِنی تہلی ، زبان ءِ گِرنچ ء چیر

اِے وہد رؤت وتی گام ء ، نہ اِنت تئی بندیگ
نہ بیت چو تئی وڑ ء اِشتاپ ، نہ کنت چو تئی وڑ ء دیر

بِزُور نیکیں اُمیتاں ، نہ بئے تو بے منزل
ماں ہوش ءِ تچک تِریں راہ ء، بِہ کن تو چمّاں ایر

مچار سر بِر ءِ رنگ ء ، کہ بلکن رد بِہ کپ ئے
تہ ء چہ کرم بیت گِیشتِر ، اِے تامداریں بیر

منی کہ زانت ءِ چراگاں، تو زند بکش ء ئے
او زند ءِ وشدلیں دوزواہ، بِہ بات سر ءِ تئی حیر

من ء چو زانگ ءِ بالاد، منی ولی عابدؔ 
کُجام وڑ ء منی تہمبُل ، ہما وڑ ء منی شعر

٭٭٭





حیال ءِ پاکی ءِ کندیل ء ِرُژن گِیشتِر بات
گُناہ ءِ سِلّیں تہاری چہ مئے دِلاں دربات

لواریں کینگ ءُ کستانی آس پشت مہ کپات
بہاریں دوستی ءِ ہورانی گوات ءُ جمبر بات

مبات حر ء چو دِلاپین ء پہک ء سُرمب چارۓِ 
اِے پہم ءِ دیدگ ءِ دُورچاری چو کہ ہُشتر بات

ہما کہ زند ءِ مُرادانی چمّاں شِتُلک دنت
آدِرچک گوں گِندگ ءُ بدواہ ئیں ٹالاں بے بربات

پتار چو رِتکگیں تُود ء ، دِل ءِ ڈگار ءِ سر ء
اُمیت ءِ دِلبریں لُنٹاں اِے شِیرکنی سر بات

پُرشات شیشگیں گِیرانی رنج ولی عابدؔ
جلشکیں شادہ ءِ گِیوار مسک ءُ عنبر بات

٭٭٭








دِلجم آں نوں کہ دِلجمی مُرتگ
ہوڑئے مردُم تئی مردُمی مُرتگ

چہ وتی جِند ء تو کہ بے تِرانگ
زانت ءُ زانگ تئی الّمی مُرتگ

رنگ ءُ بُوّاں نوں چہ جِتا پہک ء
پُلّ تئی آ پُلّ دُروشمی مُرتگ

کِنزتگ باور چہ دِل ء پہک ء
چہ گُلیں یاراں ہمدمی مُرتگ

پُرشت ءُ پُروش عابدؔ ما چو آدینک ء
نِند ءُ نیادانی برجمی مُرتگ

٭٭٭








واہگ ءِ ڈکّمیں بیک رندگ نہ بنت،انچو ارزانی ء
ارس ءُ بچکند دِل ء ، سمبہینگ نہ بنت، انچو ارزانی ء

کے کئی باطن ءِ ، گرم ءُ سرد ء بِزانت ، تہمبُل ءِ دیدگاں
آس روک اِنت دِل ء ، دُوت گِندگ نہ بنت، انچو ارزانی ء

پاس آگاہی ءِ ایوک ءُ تہنائی ءِ، چو کُہہ ء رُستگیں
شپ پہ گوات گیچن ء ، شیشلینگ نہ بنت، انچو ارزانی ء

چو کہ بینگ مکسک سگّ ایت سکّی ہزار، تام ءِ نزّآرگ ء
کاسگ ء واہگ ءِ ، مان بینگ نہ بنت، انچو ارزانی ء

اِے ولی عابدؔ اِنت، زِند ءِ وابانی گوں، مُہرگاں سرماں سر
تا ءُ تا انت گُش ئے، نُوں کماہگ نہ بنت ، انچو ارزانی ء

٭٭٭





مچّ نامدار اِنت ناہ ءِ باپُشت ء
کُنٹگ ماں پُلّ ءِ بِراہ ءِ باپُشت ء

چو شکر اِسپیت اِنت ماں بازار ء 
جزم آں اِے سیاہ ئیں چاہ ءِ باپُشت ء

آزمان روک گوں لکّیں اِستالاں
تہنا سوغاتیں ماہ ءِ باپُشت ء 

کسّ نہ لوٹ ایت ۓِ بیم ء مرگ ء پد
دیدگے مردُم ساہ ءِ باپشت ء

دیستگیں واب ءُ کِسّہے اِمروز
چم پچی ءُ آگاہ ءِ باپُشت ء

شعر بہتاور تئی ولی عابدؔ!
لال ءِ لُنٹانی واہ ءِ باپُشت ء

٭٭٭




دِل ءِ دیدگانی دیما دِگہ نوکیں داستانے
اِستالی رُژنے ء گوں لئیب ء اِنت ماہکانے

نِشتہ گلاہگ ء اِنت بالاد ءِ سابِتی ء
ماں باطن ءِ دریگ ء یک پُرشتگیں اِنسانے

مِہر ء گوں مِہر بِدار ءُ کست ء گوں کست بِدار کہ
داں ایر بِہ بیت جہان ء ، تئی تہمبُل ءِ نِشانے

چاگردء چِراگانی ساہگ منی ناچ ء اِنت
الکاپ ء ندارگ کنت یک واہگی ارمانے

جزم آں کہ چو نہ ئے تو، جزم ئے کہ چو نہ آں من
دُنیا ءِ دپ ء زُرتہ بے مانائیں شِگانے

کسّے کہ دٗروگ ء ایر جنت ءُ راست ء دوست داریت
اِے دہر ءِ تب ء عابدؔ ، ناسر پد ءُ نادانے

٭٭٭













نُوں من ء بسّ اِنت جہان ء گوں گِلگ
دِل کُتہ گپّ ءِ دِل ء من ایر کنگ

یک دِلے ءِ بُنگرگ ماں تُرونگل ء
یکدِلے ءِ آس ءِ توک ء سنٹرگ

توکہ پُورا من کہ پُورا اچ وت ء
کے پہ کئی درد ء اِد ء بیت دِل زدگ ؟

اِے گنوکی یے کہ باریں ساری یے؟
آپ ء جاہگ نان ء انچو ایر برگ

اِے چونیں کارے کہ دست ء گِپتگ اِش؟
راست ءِ ایز ء دٗروگ ءِ جُلّوُنٹ ء جُلگ

سرپد ءِ ناسرپدیں لوٹ ءُ تماہ 
لجّ ءِ دود ءِ واہگی شار ءِ دِرگ

زِیکّ ءُ مرچیگ ءِ ماں آدینک ءِ تہء
دلبریں بانداتءِ تاہیر ءِ برگ

نِند ولی عابدؔ وتی جاہء مہ سُر
پرک کنت تئی ءُ جہان ءِ سُسُّرگ


٭٭٭














سِنگ کُجام مارِشت ء داریت، انگراں باپ ء بِہ بیت
نرمی ءِ نام ء نہ پہمیت، اِے ستر آپ ء بِہ بیت

تو پہ زور یاں پہ رزایے ، مئے دِل ء پچ گِپت کن ئے
بکشگ ۓِ بکش آں ترا من، انچو کہ لاپ ء بِہ بیت

اِے کُجام انصاف اِنت گوں مئے ، دوستی ءُ مِہر ء بُگُش؟
دوست منی لاش ءِ سرُوان ء ہالو ءُ چاپ ء بِہ بیت

واب گِستا دیدگان چون نہ بیت گنجیں شپاں؟
بے سریں تژنانی تیرے ماں دِل ء سِراپ ء بِہ بیت

کُنٹگ ء پہ وار ءُ موہ کشّ انت مُدام چہ باطن ء
درنئیت انچو اگاں پہ زُوت ءُ اشتاپ ء بِہ بیت

من ولی عابدؔ ہما وہد ءِ مُرادیگ ءُ ہُدوک
زنگ دربیا انت دِلانی عِشق ساپ ساپ ء بِہ بیت

٭٭٭



ارس ءُ بچکند ءِ رُمائیت سنگتی
زِند بس ریپینگے جِند ءِ وتی

باٹ ءُ بل تیرماہ زمستان گوں وت ء
دِل پرے گپّ ء مہ بُو تو کُنّتی

اشرفی نام ء نہ کرزیت تئی ہمے
زاہری ساپی ءُ توکی سِلگتی

کترہے گراں بار گوں جوریں نیّت ء
دوزہ ءِ رنگ اِت کُتہ زِند جنّتی

جنگل ءِ داب ء گُلی بازار ابیتک
دپ کپیت نیم مردُمے پہ قِسمتی

نُوں ولی عابدؔ بِہ کن سُدّ ءُ سما
دربِہ کش زِند ء وت ء چہ دلوتی 

٭٭٭






ندرباں پہ موسم ءِ دِلکشّی ء
زہر ءُ دِلگرانیں جنکّ ءِ وشّی ء

چک جنگ چارگ ءُ راہ ءِ سر گِرگ
مئے دِل ء زُور یت ءُ بارت بے بِرمشی ء

ہرچ دِگہ تامے گُش ئے بے مِزّگ اِنت
یکبرے دپ کپت ماں عِشق ءِ چکشی ء

تو وتی دیما بِہ کن بس روشنا
غم نہ اِنت دُنیا ءِ دیم ءِ تُرپشی ء

سادگیں عابدؔ پہ یک بچکندگے
باج نہ بارت کسّے چہ تو ساہ بکشی ء

٭٭٭






تب اِنت ءُ عشق اِنت مروچی گل ء چہ من بالاں
گِلگ چہ نازگُل ءِ لُنٹانی سُرکیاں تالاں 

وفا ءِ تُنّگیں دِرچک ء داں وہدے آپ نہ دِی ئے
مہ گِند ساہگ ءِ واب ء چہ ہُشکیں ہُنڈالاں

تِلاہ ءُ بِرنج ء مہ کن تور شاہیم ءِ یکّیں
مِچار ماہ ءِ حِساب ء چموکیں اِستالاں

ہما من آن ءُ ہما گِرّیں واہگانی مُرگ
کپان ءُ چِست باں باربار گوں پُرشتگیں بالاں

حیال ءُ فکر ءُ ولی عابدؔ ءُ تئی بچکند
تو ئے مئے شاعری دپتر تئی من پیشگالاں


٭٭٭







گوں وفا ءِ مُرگاں گپّ ءُ گال کنگ کیت اِنت
نُوں من ء را کمّ ءُ کمّ ء بال کنگ کیت اِنت

بیت بے پرواہ اگاں جِند ءِ وتی الّم 
واہگ ءِ زِرد ء درین ءِ سِیال کنگ کیت اِنت

پُجّ اِتگ ماں دیدگانی مِہروانیں درگہ ء
تئی فقیر ء پرتو دست ءِ ٹال کنگ کیت اِنت

چنڈ ملگوراں دراجیں سرجم ء ڈیلّ ءِ سر ء
رولہ ء تئی ساہگ ءِ دیوال کنگ کیت اِنت

تو بِچار ءُ چارگانی کِسّہاں ساچیں ستر
عابدؔ ء بِستار وتی سمبال کنگ کیت اِنت


٭٭٭




چے اُمیتے ما بِہ لوٹیں او جوان؟
تئی کہ جِندے چپّ ءُ چوٹیں او جوان

نیست ترا شاہے کہ دستے سک بِہ بیت
چو کُج ء رکّ آں من کُوٹیں او جوان؟

گوں وتی دین ء کسّ ء مجبور مہ کن
ما کُج ء بنگے بِہ گوٹیں او جوان؟

تو کُجام پِرّین ئے پمّا کلّگے؟
تئی ہمُک گپّے دو پُوٹیں او جوان 

پِرہنگیں عیباں وتی توکی بِمار 
ٹاپ ءِ رندوک بُوٹ ءُ سُوٹیں او جوان

عابدؔ ءِ نیکیں حیالانی رِد ء 
دست بِہ کشّ کاراں چہ موٹیں او جوان

٭٭٭


سُہبی شل اِت زہیرانی ارساں چو کہ بشّی جمبر ء
نازی دل ءِ دمکاں در ء بُوت گوں تِلاہ ئیں ہمسرء

تہتالاں سوگند وارت ہزار گوں عِشق ءِ رنگاں محرمیں
کہ اچ من ء آ دُور نہ اِنت ءُ نِشتہ مئے کِرّ ءُ گور ء

ماہ ء گوں اِستالاں وتی پادانی چیر ءِ حاک کن انت
اِے زِرد ءِ رژنیں واہشانی کے بِہ جنت اِنت نُوں شر ء

آ چوں گُڑا لبزانی ماہیاناں ڈائیں گِپت نہ کنت؟
یک شاعرے اوژناگ ء زانت ءُ ایر کپ ایت زرد ءِ زِر ء

ناز جان منی مِہر ءِ اُمیتانی قلاتے مُحکمیں 
بدواہ دِل ءِ جم بُو کہ پُروشگ ہِچ نہ بیت نوں گوں ترا

عابدؔ ہمے دردء کسّ ء را پہ بہائی ہم نہ دنت
ابّومہ باں الّے مہ باں پہ دوستی ءِ دِرچک ءِ بر ء

٭٭٭




مِہر ءِ دِرچکاں کہ چہ دِلگران تاک ءُ بر
موسماں اوں وتی ویل کُت انت ہُشک ءُ تر

دِل نہ منتگ وتی باور ء گوں ہوار
چاکہ راز دارے ءِ اچمن چیر انت حبر

تو چو سُہریں براں جلّ ئے ماں کُنٹگاں
لٹّ اوں گِستا نہ بنت تئی سر ء او کُنر

الّم ء غیرے ء تژن ءِ نیمون رسیت
آس ٹپّاناں جنت جِند ءِ جان ءُ جِگر

نام ءُ مِنّت کُج اِنت مرچاں عابدؔ اِد ء ؟
دست ءِ کپّ گون نہ بیت تو دپ ء دئے شکر


٭٭٭





یا حُداروزی رسان ءُ ذمّہ وارئے ہرکسی
مورے ہم ہونڈ ءِ تہء اِنت آئِرا روزی رسی(۱)

چے کہ تو زان ئے حُدایا ماہ نہ زاناں آئِرا 
دست بندآں گوں گُناہاں تئی در ء پہ بے وسی

پیشُکی تاکے نہ چنڈیت چہ تئی حُکم ء ابید
اِے گُناہکاریں تئی بندہ ءِ دست چے ء رسی (۲)

کُلّ جہان تئی دست ءِ چیر ء ہرچی محتاج اِنت تئی
ربّ تو بے پرواہ ئے بے شک نیست ترا حاجت کسی

آ کُج ء بہتاور ء را بیت چُشیں وابے نصیب
اِے ولی عابدؔ پہ دیدار ء رسُولؐ ءِ تلوسی(۳)

٭٭٭

۱۔۲ رس ایت
۳ ۔ تلوس ایت




یا خُداتو رحم بِہ کن وت برسرے حال ء منی
دست بندآں رحمتاں چہ پُرّبِہ کن تال ء منی

چون بِرکّین آں وت ء چہ نفس ءِ شُومیں پنجگاں؟
تو بِہ کن محکم نُوں نیکیں عمل ءِ یوال ء منی

دِل منی دِرچک ءِ وڑ ء چو تو من ء را بکش اِتگ
دائم ء یا ربّ بِہ سبزیں دِرچک ءِ ہر ٹال ء منی

تو بِہ پہریز نُوں من ء را چہ حرامیں روزی ء
قسمت ء کن تو حلالیں روزی ءُ مال ء منی

گیش بِہ کن زانت ء منیگ ء برکت ء نیکانی ء
شرّ بِہ کن رُژن ء تلاہ ئیں علم ءِ اِستال ء منی

زِند ءِ گیشیں ساہتاں گوں نیکیاں مُشکول بِہ باں
روچ ءُ شپ نُگرہ بِہ بنت گوں ماہ ءُ ہر سال ء منی

کنت دُعا عابدؔ در ء تئی کہ گُناہاں تو بِہ بکش
مہربان تو وت قبول کن عرض ءُ نیک گالء منی 

٭٭٭




سُبحان اللہ بُگش ، اللہ اللہ بُگش
جی مدینہ ءُ پہ کعبتُہ اللہ بُگش

دُرّیں پیغمبر ءِ اُمّتی ءِ بِزاں
شُکر ءُ توصیف ءُ الحمدُلِلّٰہ بُگش

کسّے ء پہ مدار نیّت ء تو بدیں
ہرکس ء پہ بِہ کنت خیرے اللہ بُگش

سگّ ءُ تہمبُل بِہ کن تو ماں ہر حالت ء
چے کہ کارے بِہ بیت ، بیت چہ اللہ بُگش

تو اگاں لوٹ ئے ربّ تئی رضامند بِہ بیت
نیک ببُو چہ بد ء نعُوذِبِلاللہ بُگش

دست ء عابدؔ بِہ کن تو قلم ءُ کاگداں
گال پہ شانِ نبیؐ ءُ پاکیں اللہ بُگش

٭٭٭






گوں زِیکّیں گِندگ ء نازی منی ساہ تو گُشان ء کُت
نصیب ء بُوت تہاریں شپ بزاں ماہ تو گُشان ء کُت

تئی رکّانی تامدای، گُش ئے شکری ءُ ڈنڈاری
پمّن مِہر ءِ نہ بُوت ہامین کہ پیژ ناہ تو گُشانء کُت

نہ داریت دِل دِگہ مئیلے، کہ دُنیا ء بِہ کنت سئیلے
ہما مئے چارگ ءِ جاہ ات، ہما جاہ تو گُشان ء کُت

زنٗوک ء نُگرہ ئیں رامے ، پہ عشق ء بِراہ ءُ ہندامے
چی ء چیر دات ءُ زُوت زُوت ء ہمے بِراہ تو گُشان ء کُت

دِگہ کٹّے اگاں نیست ات، دل ۓِ گوں عابدؔ ء گِرّ ات
کن آں ہمراہ کے ء نازگُل ، کہ ہمراہ تو گُشانء کُت


٭٭٭





وشّیں ملّگ ءُ سِراپاں بہر کنت
شوک ءُ ٹہل ءُ گوناپاں بہر کنت

مِہر ءُ دوستی ءِ مہمان داری ء
چمّانی آ تُرنداپاں بہر کنت

چونیں رندگے درگِہتہ گُل ء
شش جاہ ء وتی گواپاں بہر کنت

ڈیلّ ء چاڑ ، کنت ساز ءُ زیملیں
ناچ ءُ دِرکُڑ ءُ چاپاں بہر کنت

ہر شپ دزگُہار ءُ چاہ ءُ چلیم
لہڑواریں دِلءِ باپاں بہر کنت

عابدؔ نازگُل ءِ بِچکنداں سلام
لُنٹ ءِ شہد ءُ شِیراپاں بہر کنت


٭٭٭







مِہر شانیت ءُ ناں کہ کہر شانیت
مرچاں کیگد و ہِچ نہ درشانیت

چے میار اِنت گُڑا آبدواہ ءِ؟
جِند ءِ دوست کہ سر ء تپر شانیت

دِرچک ءِ شانتُل نہ زاناں چے لوٹ ایت؟
ناں کہ بال کنت ءُ ناں کہ پرشانیت

شپ ء یاتے دِل ء کہ باہند بیت
ناچ کنت ءُ وت ء را شر شانیت

عابدؔ ء چوش نہ زانت کہ شہد ءِ تہ ء
بے وفا ناگت ء زہر شانیت


٭٭٭




شنک باں من پہ وتی لاڑُک ءُ دابانی ء
شنک باں نازی ءِ پُرکندگیں پیشانی ء
شنک باں رستگیں مُودانی سر ءِ جوانی ء
شنک باں شمس ءُ گُلیں کید ءِ کدردانی ء
شنک باں جُپتگ ءُ پہ کُنڈ سریں بُروانی ء
شنک باں دیدگ ءِ گراں قیمتیں نازشانی ء
شنک باں جیگ ءِ سر ءِ پُلّانی پاسبانی ء
شنک باں گردن ءِ بادامانی لونجانی ء
شنک باں چُکّگ ء پہ شِیرچکیں رکّانی ء
شنک باں تُنّ بریں دِلبند ءِ شہدیں کانی ء
شنک باں براہ دنت ٹِکّے سر ء گُلّانی ء
شنک باں زاہر اِنت دُورائی ء ارزانی ء
شنک باں ملّگ ءُ من پرتئی دست شانی ء
شنک باں نوکتِریں اندوہانی جی ءُ جانی ء
شنک باں ٹہل مہ کن نیام ء اِے جنکّانی ء
شنک باں اِے کن انت رند ء تئی گیگانی ء
شنک باں زہر مہ کن یل کن وتی دِلگرانی ء
شنک باں بیا بِہ نِند گوں عابدؔ کمرزانی ء

٭٭٭





ما نہ زانت دوستانی کہر بے کچّ باں
محرمیں اندوہ بلاہ ءُ رِچّ باں

چہ زبان ء سلّہ ءُ ساپ انت بلے
ماں دِل ء دار انت دگاءُ لُچّ باں

سکّی ءِ وہداں چہ چمّاں اندر انت
وشّی ء کاانت ءُ سرجم مُچّ باں

چو کہ بے دانین ءُ بُورّیں ہوشگ ء
سر بِرء ڈول دار ءُ توک ء چِچّ باں

چے دِگہ بکش انت چُشیں یات ءُ حیال ؟
رِہتگیں ارسانی چمّی پِچّ باں

بس ولی عابدؔ ماں آس ء جٹّی ءِ
ہم حیالیں تئی وڑیں چو بچّ باں

٭٭٭


چونیں دندا ، چونیں کار، اللہ توبہ اِستغفار
دٗروگیں سوگند ءُ اِقرار، اللہ توبہ اِستغفار

ہِنّیگانی کم نامی،نوکسُورین ءِ جنوزامی
جامگ دِرّ دِرّ سربے شار، اللہ توبہ اِستغفار

ہستی مٹ گوں بے ہستی ، جہلین ءِ بُرزی چِستی
حالیگ بنت گنج ءِ امبار، اللہ توبہ اِستغفار

باز ءِ شپ چو روچ ء بِراہ ، باز ءِ روچ ہم لُنج ءُ سِیاہ
بازینے زِند ء بے زار، اللہ توبہ اِستغفار

جاہے سُور ءُ جاہے پُرس، جاہے زرّءُ مال ءِ ہِرس
لوگے کندگ لوگے زار، اللہ تو بہ اِستغفار

کسّے دین ء برگشتہ ، دست پہ گردیت پاد اِشتہ
ساریں بے سار ، بے سار سار اللہ توبہ اِستغفار

چمّ ءِ ارساں جاری کن، پریات ءُ شرزاری کن
عابدؔ دستاں بُرز ء دار، اللہ توبہ اِستغفار

٭٭٭






حُورے ء بہشتی شہمے کُت
اللہ منی نُوں ساہ درشُت

ناگت ء چادرگردۓِ لگوشت
من وتی جِند ءُ عقل شموشت

لال گوں جنکّی شوکان ات
ہور گوں رِدیں چمروکان ات

بام ءِ جلشک ماہکان ءِ رنگ
شام ءِ خُمار بروان ءِ جنگ

شِترئے کپ ئے عابدؔ اِیر ء
چہ بُرزیں حیال ءِ بادگیر ء


٭٭٭







نوکیں رازے شہمات ء اِنت، چے زان ئے؟
تئی نازانی دپ گوات ء اِنت، چے زان ئے؟

دُرائیں قدر ءُ قیمت زرّءِ مرچاں دوست
ناں کہ رنگ ءُ ناں زات ء اِنت ، چے زان ئے؟

تئی سودا ء کسّے ءِ دستے ہور نہ اِنت
کار گوں جِند ءِ تئی برات ء اِنت ، چے زان ئے؟

دُور بُوّان ئے تو چہ بہاراں ، چو گِنداں 
دیم اِت ہُشکیں گوں تِرات ء اِنت، چے زان ئے؟

او بے زانگ عابدؔ گوں تئی ، نوکیں غماں 
جُہل ءُ تہاریں کورچات ء اِنت، چے زان ئے؟


٭٭٭


وشّ تواریں نعیم رحمدلؔ ءِ نام ء

سرکہ وہدے کپیت
زیمل ءِ میتگ ء
پاد ء را راہ نہ بیت
انچو ارزانی ء
نوک ءُ پتّاک تِریں
رنگ ءُ دٗروشم اِد ء
بے حساب ءُ کتاب
گندگ ء کیت من ء
انگہ دُعا اِنت منی
حاوند گیش اِش کنات
تئی توار ءِ نعیمؔ
مٹّے گٗواہ ء پہ نیست
تو کُج ء ئے پد ء...؟
زُوت واتر بِہ کن
بیاکہ عابدؔ گُش ایت
گواچنی گواچنی
وشّ نہ اِنت بے ترا
زیمل ءِ میتگ ء 
٭٭٭






چو مہ نِند ءُ تو مچار بارگ من ء
تئی مُلوری ءِ کُش انت چارگ من ء

ترونگلیں ارساں مہ شل دیما منی
گِراں کپیت اِے وڑ دِل ءِ دارگ من ء

سرشپی ٹہلاں وتیگاں کم بِہ کن
گار مہ کن عشق ءِ تہء دوارگ من ء

کودکی ، ناسرپدی ءِ پجّی ء
گیرکیت آدُتُّک ءِ سارگ من ء

چو تئیگ ء حال نیست تئی عابدؔ ء
ناں کہ شرّیں شام ءُ ناں سُوارگ من ء


٭٭٭







دیدگاں اوپار ءِ ارسے درشتگ
نازی ءِ دیدار ءِ ارسے درشُتگ

اشکُتہ گواجار چہ چاریں نیمگاں
واہگ ءِ دشتار ءِ ارسے درشُتگ

دزگُہاراں پہ مُراد سررندکُتہ
مہلبیں گیوار ءِ ارسے درشُتگ

من مہ باں چہ بے میار ءِ دیدگاں
دوستی ءِ اِقرار ءِ ارسے درشُتگ

قیامتے گُوست سر ء عابدؔ گُش ئے
وہدے کہ غم وار ءِ ارسے درشُتگ


٭٭٭



حیال ءُ وشّی ءِ ٹہکے، غم ءِ ارسے ہما ہند ء
پہ نازانتیں دل ءِ سوج ء ، گُلیں درسے ہما ہند ء

ترا ہچّی مہ بات شالا، نہ سگاں تئی بدیں حال ء
نپس ڈُکّیت اگاں یکّے ، گُش ایت پُرسے ہما ہند ء

منی دوست ءِ گُلیں ہند اِنت ، منی ساہ ءُ دِل ءِ بند اِنت
اگاں ڈوکے اگاں سِنگے، گِلءُ بُسّے ہما ہند ء

ستا ءِ لبزاں سینگارآں ، شُمئے نِزّء من بے ساراں 
شما چے سرپد اِت بیلاں، چونیں کسّے ہما ہند ء

منی اِمروز منی ہستی، منی مال ءُ متا ہرچی
اِد ء آں بے وسیء من ، بِزاں وسّے ہما ہند ء

اگاں یکّے ولی عابدؔ ، من ء لوٹ ایت بِہ بیت سرپد
بِزاں سرجم حیالانی ، منی ڈسّے ہما ہندء


٭٭٭
ہِچّے نہ آں تئی چمّاں ، حاک ءُ جس ءُ پُراں من
بلے گوں دِل ءِ اُمیتاں بے مٹّ ءُ درورآں من

زند ء دوروچی آہگ چے درد وارت پمّن؟
اِد ء پرچا اہتگان ءُ پد ء پر چا سر گِراں من

ہوش ء نہ آں کہ مِہر ءِ پہ وشّی ءِ تُشے ء
چو زُورگ ء اِے کوہ ئیں رنجانی ء زرآں من 

منی واہگ ءُ اُمیتاں دُنیا چے نامے دنت کہ؟
باندات ءِ سارتیاں پہ ، مرچی چو بُنگرآں من

کے زانت پہ وتی نام ء مُہریں قلاتے باں یاں؟
چو شیشگ ء پُرشان ءُ چو کاگد ء دِرآں من

پرواہ نہ دارآ ں چوشیں تیہار ءُ تژن ءُ ٹوکاں
راہ ء چہ درنیاآں وتی عہد ءِ شاعراں من

چاگرد ءِ دیدگاں چو دُکّال ءُ تاکریچ ء
اِد ء کے بِزانت کہ مِہر ءِ اِستین ءُ کوکِرآں من

عابدؔ نہ بیت نُوں نِندگ ہر جاہ کہ سرکپیت مئے
وتی واہگان ء زُورآں بس گوں وت ء برآں من 


ندر پہ واجہ خیر محمد ندویؔ ءِ ارواہ ء

بژنی آں دِل ء ندویؔ تئی یات نِزور اِنت
نابُودیں گوں راج ء گُلیں’’ سوغات‘‘ نِزور اِنت

دائم تو تپاکی ءِ درس داتگ ات چو مارا 
بلے یکّے دومی ء مئے، دراہبات نِزور اِنت

بے تئی ء ہما وشّ تبیں موسم گُش ئے بے گواہ
آمِہر ءِ دِرچک ءِ ساہگ ءِ نُوں گوات نِزور انت

چُکّ ہر چون بِہ بیت نیزگار، دِلمانگ پِت ءُ مات
داریت گُہار اوست، ستر بِرات نِزور اِنت

نیکیں چہ پنتاں تو وتی بے بہر کسّ ء نہ کُت
چم شُونز چوں نہ بنت کہ اِے حیرات نِزور اِنت

بس کن تو ولی عابدؔ ، دِلوارگ مبُو چوش
ناں ندویؔ شُتہ ، ناں آکرامات نِزور اِنت

٭٭٭







چِنکس وشّ اِنت لہتیں دِل
اوہے مئے بے بہتیں دِل

بندیگ اِنت یک مِہرے ءِ
ژند ءُ ژُول ءُ جہتیں دِل

ناکام اِنت گوں واہِشتاں
ارمانی ءُ کُہتیں دِل

وہدے دِل مئے جمبُورات
کمّو تئی اوں سُہتیں دِل

بُنجاہ کُرتگ لال ءِ غماں
عابدؔ مئے نُوں تہتیں دِل


٭٭٭





گُوزیت کہ زند عزابی یے من سرپدآں
تہ ء وتی حرابی یے من سر پدآں

چی اِنت من ء را انگت ء اِے راہ ء آں؟
نہ گِندآں کامیابی یے من سر پدآں

من بے کساں کسّے من ء نہ کنت وتی
نُوں کچّ پہ سوابی یے من سر پدآں

اِے راست ءِ تچکی ءِ اِد ء قدر کُجام ؟
چے دٗروگ ءِ پیچ ءُ تابی یے من سرپدآں

نُوں سر گران اِنت ہر کسّے پہ منزل ء
اِے عابدؔ سکّیں وابی یے من سرپدآں


٭٭٭



کترہے نیست چُشیں، تہلگ ءِ تام نہ دنت
مردُمے نیست من ء ، جوریں بہتام نہ دنت

دِل وتی بس بِہ کن بازیں پیشکونڈگ ء
کار ءِ بیرانی ء دست تئی آرام نہ دنت

من مسافر ہما درد ءِ راہ ءِ رؤک
کسّ سُبارگ نہ دنت ، کسّ من ء شا م نہ دنت

دانکہ زیکّ ء من کاڑاں گوں ہمنیاد اِت آں
مرچی کسّے من ء چارگے وام نہ دنت

اِے ودارے چونیں چوکہ چہ سر شپ ء
اِنچُکیں لِزّتے دانکہ گُوربام نہ دنت

یل دئے عابدؔ وتی تو اِے ریٹائی ء
زیب پہ تئی حاطر ء اِے وڑیں نام نہ دنت


٭٭٭







کے اِنت جٹ چو منی داب ء، کہ زند ء اِے وڑ ء سگّیت؟
من ء گوں کُنٹگیں یاتاں ، شپ ءِ ہر پاس جِکّ لگّیت

بِچار عشق ءِ فقیر ء نُوں، گنوکی پِنڈءُ موراں گوں
غماں بڈّ اِنت بلے انگت ، غم ءِ دروازگ ء ٹُکّیت

ہما ٹُوہ ئیں نُوں رد کار ء، حُدا ہِچبر مہ بکشاہات
جِتا کنت یکّے دومی ء، دِلے کہ گوں دِل ء ڈُکّیت

منی عُمر ءُ جوانی پہ ، آیکّیں واہگ ء بندیگ
ہما پہ واہگ ءِ اوست ء دِلوں ہر سکّی ء سگّیت

کن آں امباز پمشکا من ، غم ءُ رنجاں دِل ءِ مئیل ء
کہ روچے بلکن ء عابدؔ تماہ ءِ وشّی یے جکّیت


٭٭٭





اِے واہگ اِنت دِل ءِ من
پُلّے بِہ باں بِہ لُڈّآں

نازگُل وتی گوں دستاں
بئیت ءُ منء بِہ سِندیت

سِچکانیں وتی جیگ ءِ
ناز بُوّاں گوں بِہ بندیت

ہر ساہت ءُ دمان ء
من ء بُو بِہ چِنت گوں شان ء

اِے واہگ اِنت دِل ءِ من
پُلّے بِہ باں بِہ لُڈّآں


٭٭٭


مرچی ارسیگیں چمّ ءِ یکّیں گُمان اِنت
نازگُل بیکانی آپاں پہ من دِرنزان اِنت

تِرانگ روپان ا نت زِرد ء چو لال ءِ جِند ء 
پورا نِشتہ گُش ئے گوں شوکیں بِچکند ء

بام ءِ موسم گوں سُوری نازاں خُمار اِنت 
دُوریں مِہرنگ ءِ کِراماں نکش ءُ نِگار اِنت

مارا اچ تو گلگ نیست چے تئی رضا اِنت
درد ءُ رنجانی بکشگ عشق ء روا اِنت

دِلبند چو ماہ ء روک اِنت چے رُژن ءِ حاجت؟
تو گوں اِستالیں چمّاں بات ئے سلامت

روچ ٹِک تئی ہِنّیانی بے برمشیں گوانکے
زردیں دیگر تئی گُٹّ ءِ ہار ءِ چمشانکے

عابدؔ لبزانی بالاد چو نازگُل ء اِنت
نِند ءُ دیما کن شعراں دِل گوں دِل ء اِنت

٭٭٭













او غریب پہ زار ءُ فریاد چے کن ئے؟
دُور نہ بیت گُٹّ ء چہ تئی ساد چے کن ئے؟

روچ پہ روچ ء ہر وراک ءُ وردن ءِ
گیش بُوہان اِنت قیمت ءُ نہاد چے کن ئے؟

تئی پگار کمّ اِنت بلے ہرچی بہ کن 
درد کن انت تئی کُپت ءُ پہناد چے کن ئے؟

پیلکے آرت آسمانء ترانء کنت
کُورکیں بِرنج ءِ سیرے ہشتاد چے کن ئے؟

چاہی تاک ءُ شکر ءُ روغن دُور شُت انت
قیمت ء شکر ئیگ ء بُوت واد چے کن ئے؟

گوشت ءُ سبزی پُجّگ ءِ ہدّ ء نہ انت
پِرمہ کن ہِچّی نُوں مہ گراد چے کن ئے؟

توچہ وام ء گرّئے لاپ ءِ ہرجیاں
زال ءِ تئی بے چمپل انت پادچے کن ئے؟

اِے جہان اوست ءِ پداں چُکّان ء کنت
دست تئی حالی ءُ بے داد چے کن ئے؟

ہر کسّ اِنت عابدؔ گوں ہست ء ہم بگل
کسّ نہ کنت نیست ء وتی سیاد چے کن ئے؟

٭٭٭











نصیب ءُ قسمت ءُ بہتے وفا ءِ وشّیں بو
نہ دارآں ہِچّیں گِلگ من او بے وفا اچتو

او نوکیں دؤر ءِ جنکّو تئی مِہر پہ زرّ اِنت
اِے عِشق آپ ءِ لکیر ءِ دنت معنیٰ ء گونتو

تئی اِے مورک ءِ مُجینگ پہ من کُجام تاوان؟
کُجام تو درد ءِ دوا ءُ کُجام دِل ءِ دارُو؟

من ء سِکین ء مہ دئے تو وتی اِے ٹہلانی
چِراگے چوشیں نہ ئے کہ پہ تو سُچیت بالو

تئی کہ دوستی ہزار جاہ چو پُرشتگیں کانچ ء
دِلوں تئی واہگ ءِ دُمب ء نُوں سر نہ گیپت انچو

نہ داریت حاجتے عابدؔ پہ چوشیں وشّرنگ ء
تماہ ءِ لالچ ءِ شیکّو ء تہنا ورشِیکّو

٭٭٭



کُجانگو سرپتگ ئے تو، کہ درنیائے پُلّ؟
من ء تئی جُست ء انت بہارگاہ ءِ پُلّ ؟
 
زبان ء تاکانی ، تئی نام اِنت شہد ءُ شیر
قرار ء نئیل انت پہ زہیر ءُ یات ءُ گِیر
دُرائیں پُلّانی کہ تو دپ ء ئے پُلّ
 
تو ملّاں ملّان کن، گُشان ء پُلّاں کن
برے تو سر بِگر ءُ برے تو جلّاں کن
گُڑاں نہ منّ آں کہ تو بے وفا ئے پُلّ
 
ثواب ءِ کارے بِہ کن ، اوزبر ءُ شرّ ہندام
بِہ کند گُلاباں بِہ دئے، تو لُنٹ ءِ رنگے وام
تو بیا کہ پر تو کن انت اِے نیکیں دُعایے پُلّ
 
گوں عابدؔ ءِ گالاں، تئی بُو کہ بیت تالان
تومہر ءِ آپے بِہ دئے ، اِے رُستگیں ٹالاں
ولیؔ ءِ باگیں دِل ءِ گِچین بِراہ ئے پُلّ

٭٭٭
نِندآں کہ گُل ءِ من بہشتیں نیاد ء
نازین آں گُل ءِ دِلبریں بالاد ء
 
چمّاں کہ گُلیں قُدرت ءِ سوغات انت
بُراواناں دِلی دوستی ءِ دراہبات انت
تئی شِلّیں مِتاچ یک پہ یک دِل یات انت
من بس پہ تئی چارگاں حیرات آں
 
نزّار تو وتی نُگرہ ئیں آستُونکاں
چارآں من تئی لنکُک ءُ مُندریکاں
دستانی تئی دِل کہ چو نازُرک انت
ہِنّی تئی گُش ئے شاعر ءِ نازینک انت

مُشکُول ئے وتی روچ ءُ گوں بندیکاں
دِلگوش ء وتی کِمُّکے اینگو کن
دیمپان ئے کُجام تِرانگ ءِ من شنکاں
تئی ہجگیں دِل ءِ ہر غم ء من موک آں

صادلؔ تو ولی عابدؔ ءِ چیہال ئے
منی شعر ءُ غزل ، لچّہ ءُ دُرگال ئے
زہیر واریں دِل ءِ شِیرکنیں اِحوال ئے
تو شِیر ءُ مدر ، بستگ ءُ چانگال ئے
گُل ءُ لال شاعری وشّیں زبان ء
تئی جِند اِنت منی لبزانی مانا
 
گُل ءُ لال بیا وتی ناراضی ء بِلّ
عشق ءِ توک ء نُوں زہگی گوازی ء بِلّ
گُل ءُ لال ہِچ چُشیں گپّے نہ بُوتہ
کپتگ ئے چہ سلام ءُ چہ دٗروت ء
 
گُل ءُ لال چو چی ء مرچاں دورنگ ئے
برے وشّ ئے برے گومن تو تنگ ئے
گُل ءُ لال گوں وتی نازاں ہزاریں
چو مہ پِیسکیں دِل ء مئے بزّکاریں
 
گُل ءُ لال تئی چِپیمیں دزگُہار انت؟
ترا پہ مکر ءُ ہِیلہ دؤر دار انت
گُل ءُ لال وتگڑیں گپّاں ٹہن انت
ترا مئے دوستی ءُ مِہر ء ہزین انت 
 
گُل ءُ لال تو دِل ءِ رازانی بی بی
بے وفائی تئی نام ء نہ زیبی
گُل ءُ لال تو دِل ءِ اوستانی شہم ئے
تو ولی عابدؔ ء پرچا نہ پہم ئے ؟








چو گوں مہ کپ اِے فیشنی دہر ء مہ کُش وت ء
پہ دُرّ ءُ سُہت ءُ زیور ءُ سُہر ء مہ کُش وت ء

تو اوں وتی گریبی ءِ ہدّ ء بِہ کن وشّی
حال ءِ سر ء مہ بٗو وتی زہر ء مہ کُش وت ء

شُگر ء بِگِر کہ جِند ءِ چو بہر اِت نصیب بِہ بیت
کینگ مہ دار پہ دومی ءِ بہر ء مہ کُش وت ء

عابدؔ چہ مطلبیاں نوں حیر ءِ تماہ مہ کن
پہ بے وفا ءِ دوستی ءُ مِہر ء مہ کُش وت ء


٭٭٭




چہ درکائے کُلّ ء ترا باز ہُنر گوں
بیاں ندر ءُ کولیگ من ء اوں بِہ بر گوں
 ٭
توہمراہ ئے حُوراں گوں شہدیں تراناں
پہ دانکے ء پُلّیں من رند ء تچاناں
بِہ جن چکّے گومن بِہ کن تو حبر گوں
 ٭
دپ ءِ گپّءُ وشّیں کلام عاشقی ءِ
تو ئے تامداریں انعام عاشقی ءِ
گوں لُنٹاں تنکّیں ترا دوست شکر گوں
 ٭
گوں وشبواں لرزیت سریگ نازے ء تئی
ہزار تلوس ایت دِل پہ امبازے ء تئی
بِہ کن زِرد ء جِیگ ءِ وتی ہمسفر گوں
 ٭
ہما شپ کہ مِہرے تو بکشاتہ نازلؔ
من زِند ءُ وتی دِل ترا داتہ نازلؔ
ولی عابدؔ ء تئی آمِہر ءِ اثر گوں

٭٭٭


من چے کُرتگ پہ باندات ء 
ہمے گپّ ء مدئے یات ء

شُتہ ماہ ءِ سر ء مہلُوک
من انگہ کپتگ آں چات ء

اِے تژن ءِ سِلّیں دنتاناں
منی بالاد شرّ جاتہ

کدی باریں کن آں من ہوش؟
کہ مات ء چوش نہ پرماتہ

من ء وشّی نصیب ء نیست
غم ءِ بازیں دٗراہبات ء

گوں درداں دست کُتہ کُٹّ ء
دِلوں سگّ ءِ تل ء داتہ

ولی عابدؔ تئی شرّی 
دُرا نُوں بُرتگ انت گوات ء

٭٭٭


نمیرانیں نورخان بزنجو ءِ نام ء

نُور خان تئی الہاناں شِنگینت نہ کنت کسّے 
تئی داب ء پری رنگاں نازینت نہ کنت کسّے

تو کمّو وہد ءِ توک ء راہے بلاہ ئیں بُرّ اِت
تئی ڈؤل ء وتی بور ء تاچینت نہ کنت کسّے

دیوان ءُ شکر شنزیں بِچکند تو گوں وت ء بُرت
نُوں کودکیں زِرداناں کندینت نہ کنت کسّے

شرّیں گُشندہ باز اِنت ، بلے پمّنی حیال ء
تاہیر ءِ سُراں آ وڑ چیڑینت نہ کنت کسّے

مسلم گوں سلیمؔ بے چاڑ اسلمؔ گوں نصیر ؔارسیگ
تئی عارفؔ ءُ شاہجانؔ ء سہڑینت نہ کنت کسّے

دوستانی رم ء عابدؔ یاتاں گوں شریدار اِنت
جمبُوریں ہمے آس ء توسینت نہ کنت کسّے

٭٭٭







چونیں دُنیا یے چونیں اِمروزے؟
چونیں مارِشت ءُ اِے دِل ءِ سوزے؟

دہر ءِ دید کُنٹ انت اِے نزانت فرق ء
ہُشتری لِڈّے یاں کہ اِے جوزے

راست ءِ چُنڈ گُٹّ ء چہ نہ رؤت جہل ء
دٗروگ پرے کرن ء گہتریں روزے

واری ءِ گرّ ء دہر ء ڈالچار اِنت
آستر ہندام ، لُنٹ ءُ شر پوزے

بے وسیں عابدؔ واہے کم دستی
لال ء درگہتہ نوکیں تہروزے


٭٭٭







چو کہیب ءُ کِرام ءُ لُڈّگ ءُ داب دیستگ باز من
آپہ بے اوستیں جنّک ء واب دیستگ باز من

کے گُش ایت ارزانی ء اِے غم نصیب بُوتگ من ء
گواچنی اِے راہ ء پیچ ءُ تاب دیستگ باز من

دیدگانی گپّ ءُ تِران ءِ چوکہ بندیگ بُوتگ آں
پاسے ء زِند ءِ بِزاں کریاب دیستگ باز من

سارتی ءِ کاروں نہ کُرتگ ءُ جل ءِ حقّ ء نہ آں
کہ ردیاں چہ وتیاں ثواب دیستگ باز من

توبہ عابدؔ اِے وفاءِ لِزّت ءِ گرانیں پدے
درد ءِ روکیں انگرانی زِراب دیستگ باز من


٭٭٭




چمّ ء چہ گُل ءِ پہک کُتہ ارس ءِ تِرمپے
کُرتگ من وتی زِند ءِ متا ارس ءِ تِرمپے

ارسے کہ زمین ء بِہ کپیت الّم ہُشیت اِنت
کے اِشکُتہ یکّے ء چِتہ ارس ءِ تِرمپے

حِفظ اِنت چو قرآن ئیگ ء تئی بالاد دِل ء مئے
گپّ ء اِنت گوں تئی یات ءِ بُت ء ارس ءِ تِرمپے

ہوشام چی یے کہ وہدے تئی مِہر ءُ وفا ءِ
گُٹّء چہ منی ایر شُتہ ارس ءِ تِرمپے

دوستی ءِ اگاں کِشتگیں پُلّے بِہ کنت آباد
کرزیت اِنت گُڑا باز ستا ارس ءِ تِرمپے

عابدؔ نُوں اگاں اِے وڑیں سوداگِرے بُوتیں
زُرت ات پہ بہامن پہ وت ء ارس ءِ تِرمپے

٭٭٭





گُش ایت دِل بِہ ٹپّاس جہان ء بِہ گرد
کُج ء اِنت تماہ ءِ منی کار ءُ کِرد؟

کُج اِنت نُوں ہما مِہر ءِ دیوان ءُ نیاد؟
پتاؤک اِنت ہر جاہ کہ مِہر ءِ تگرد

اِے بے دردیں دُنیا ء ہر کسّ پہ وت
 نہ بیت کسّے کسّی پہ درد ء پدرد

اِد ء ہست ءُ نیست ءِ دپ ء واءُ زنگ
نہ گِند انت قرار اِے بے مِہریں زِرد

من ہر چون کن آں پاد ٹُبّ انت منی
غم ءِ گُلزمین اِنت پمن مین ءُ شُرد

او عابدؔ منی سر اِد ء پِر نہ بیت
چی یے ہُشک ءُ ترّ ءُ، چی یے گرم ءُ سرد؟

٭٭٭





زِند جیڑہانی بابے، نہ اِنت ہوش یکّیں جاگہ
دارگ نہ بیت اِے ڈؤل ، دِلگوش یکّیں جاگہ

من پاسے دوسد رند ء، اوستاں گوں سُچاں سارت باں
بیا روچ لِواریں مارا، پیلوش یکّیں جاگہ

وت کُرت ۓِ مارا وشنام، پد ء شہر ءِ توک ء کمنام
من و نزانت کہ سمُّل ، کنت چوش یکّیں جاگہ

فِکروں نہ کُت کہ گِراں بیت ، آؤکیں دؤر ءُ باندات
ہرچی کہ گومن ہست ات، کُت نوش یکّیں جاگہ

تہراں ہزاریں باریں، زِردوں کُج ء چیر ترّ اِت؟
بلے انگتہ کن آں بس، دزموش یکّیں جاگہ

اِے سادگی ءِ مُزّ اِنت ، زاناں من ء را رستگ
عابدؔ جگر چو کُنٹ ء ، تل پُروش یکّیں جاگہ

٭٭٭








ناچ ہمُک بالاد کرزیت نازگُل ءِ نازینگ ء
ژانگ دست ءُ پاد کرزیت نازگُل ءِ نازینگ ء

عشق ءِ عہدی کِسّہاں نُوں ہِچ وڑ ء بے حال مہ کن
لبز ءُ لبز دِل یاد کرزیت نازگُل ءِ نازینگ ء

حانی شے ءِ زِرد ءِ بہر اِنت چاکر ءِ ظُلم ءِ پد ء
شِیرین ء فرہاد کرزیت نازگُل ءِ نازینگ ء

زند ءِ زنڈیں بہرے گوستہ سانکلاں کریابی ءِ
انّوں سئیل ءُ سواد کرزیت نازگُل ءِ نازینگ ء

وشّ تبیں گالاں گوں عابدؔ زِندگ ءُ برجم بِہ بئے
شاعری تئی داد کرزیت نازگُل ءِ نازینگ ء

٭٭٭





بٗبُو دِل سپا تو ، ءُ وشّ کن زُبان ء ، تئی وشنامی اِنت 
ترا داریت ہر کسّ ، دِل ء اِے جہان ء ، تئی وشنامی اِنت

مبُو دیم تہار چو، ہزیت اِنت بہار چو ، تئی دِلگرانی ء
تو بِچکند گوں پُلّاں دمان پہ دمان ء ، تئی وشنامی اِنت

تو پچ کن اِے چمّاں ، بِہ کن مِہر ء ایمان، ءُ رند ء بِچار
کرامات ء مِہر ءِ، ماں پاکیں قرآن ء ، تئی وشنامی اِنت

تو چو سر درائے، پہ دیم گردگ ء ئے، چی ء میتگ ء؟
بٗبُو تو اِنان ء ، سر ء کن گُشان ء ، تئی وشنامی اِنت

وت ء انچو سمبال ، تِلاہ نُگرہ ئیں لال ، کہ راہ ءِ سر ء
مہ گِندیت کسّے تئی پاد ءِ پداناں ، تئی وشنامی اِنت

مہ کن چوشیں کارے ، بِہ بیت جاک ءُ جارے ، اِے عابدؔ گُشیت
بِہ پلگار وت ء چہ اِے ڈؤلیں شِگان ء، تئی وشنامی اِنت

٭٭٭




دُنیا ء باز گُشتہ ، اِے شاعر ءِ دِل اِنت
کہ ھِچ نہ کِنزایت پُشت ء، اِے شاعر ءِ دِل اِنت

وہدیکہ زند ء گِندایت الکاپیں دروشمے 
کنت ۓِ پد ء نمشتہ ، اِے شاعر ءِ دِل اِنت

اِے سبزگیں ڈگار ء ارسانی آپ وارتگ
اِد ء بازیں پُلّے کِشتہ ،اِے شاعر ءِ دِل اِنت

آدوست و دوستیں-A0چیزے،کدی دُشمن ءِ سر ء ہم
وتی مِہر ءِ دست ۓِ مُشتہ ، اِے شاعر ءِ دِل اِنت

گُل ءِ راہسراناں سوغات داتگ من دیدگاناں
ساہ ہم پہ وت نہ اِشتہ، اِے شاعر ءِ دِل اِنت

ہمنیاد باں گوں عابدؔگُل ءِ دوزہ ئیں-A0حیالاں
گُش ئے نِشتگ آں بہشت ء ،اِے شاعر ءِ دِل اِنت


٭٭٭



نہ وان انت زانت ءِ کتاب ء ، اِشاناں کے بِہ گُش ایت؟
دِل اِش گوں بنگ ءُ شراب ء ، اِشاناں کے بِہ گُش ایت؟

زمانگ زور جنان اِنت چہ ماہ ء بُرز ء تِر
نیاانت پاد چہ واب ء ، اِشاناں کے بِہ گُش ایت؟

گِس ء اِش شام ءُ سُبارگ نہ گواہ ایت گِندئے بلے
در ء تچ انت چو نواب ء ، اِشاناں کے بِہ گُش ایت؟

حرام ء لئیب کن انت گوں ، حلال ءِ دیم دیما
نہ زان انت شرّ ءُ حراب ء، اِشاناں کے بِہ گُش ایت؟

وتی چہ رسم ءُ اِے دوداں گُش ئے نُوں بے حال انت
تچ انت بے سِتر ءُ نکاب ء، اِشاناں کے بِہ گُش ایت؟

روانت پہ زیارت ء حجّ ءِ ، پد ء اِے گنتر بنت
نہ دارایت مکّہ ءُ کعبہ، اِشاناں کے بِہ گُش ایت؟

اِشانی سرپدی دٗروگے نُوں بزّگیں عابدؔ
اِشاناں بِلّ اڑئے بابا، اِشاناں کے بِہ گُش ایت؟
٭٭٭


منی مِہرانی مُزّ

پد ء اوستانی آدینک ء تلے مان
وت ء را من دوبہر ء گِندگ اؤں
تئی چمّانی چہ وشّیں زُبان ء
یک رازے تہل ءُ سوچاکیں در ء بیت
منی ساپیں دِل ءِ مِہرانی مُزّء
تو گوں ریپینگ ءِ جُہد ء گلائش
بلے تو ہم اِد ء دوست بے میارئے
کتاب اِت زند ءِ مِہر ءِ درنہ بُرتگ
دِل ءِ پیشانی ءِ لبزاں نہ زان ئے
کُج ء تو ءُ کُج ء دردانی مانا
زبان ءِ تچکی ء نابودے لیک ئے
ءُ چپّ ءُ چوٹ ء شرّیں دودء لیک ئے
سر ء ہوش کن تئی یکّیں حرابی
پہ تو کاریت ہزار ڈولیں عزابی
زبہر اِت کنت چہ کٹّ ء مردُمی ءِ
چہ شان ء دُور کنت وت ماوتی ءِ
غم ءِ کورچات ءِ توک ء ایر گیج ایت
پد ء ماں دوزح ءِ گرک ء رسین ایت
٭٭٭












دِلپروشیں شاعر ءِ نامء


پُلّاں گوں یاری سنگتی
کُنٹگ تئی جِند ءِ وتی
تو دروشمانی لیبی ئے
تو موسمانی لیبی ئے
زِند ءِ گُلیں پٹّ ءِ سر ء
لیبوک عشق ءِ گون ترا
سوبمندی ءُ باج ءِ تہ ء
زانت ء گوں روچ ء ہور کن ئے
اِستال ءُ ماہ ء تور کن ئے
بام تئی نگاہاں دِلبرے
شام اِنت جنّکی مہپرے
چہ زِندمان ء سرپدئے
سُہب ءُ دمان ء سرپدئے
ہر چوں کہ بیت اِمروز گوزایت
پہ کسّے ء مہتل نہ بیت
دومی دِلاں دِلجم کن ئے
وت پرچہ نِشتہ غم کن ئے
اوشاعر ءِ دِل ہوش بِہ کن
دِلپروشیاں چکّپروش بِہ کن
ہجگیں دِل ءِ وہماں بِہ کُشّ
نابودی ءِ شہماں بِہ کُش
بکشاتگیں اوستاں وتی
چہ پچ مہ گِر دوستاں وتی
عابدؔ وت ء بزّگ مہ کن
زِند ء چو بے مزّگ مہ کن


٭٭٭







مہ کن چو سر گوز کہ چمّے سکّ اِنت اِے عشق ءِ راہ ء
بِہ جل دمانے سلامے حقّ اِنت اِے عشق ءِ راہ ء

مہ بات سر پد اِے راز ء کسّے کہ کرنّے گوستگ
ہما بچک اِنت ہما جنّک اِنت اِے عشق ءِ راہء

ہو بازیں بے ساہاں ساہ ء بخش ایت اِے وشّیں زیمل
تئی چُوڑیانی شِلِک شِلِک اِنت اِے عشق ءِ راہ ء

سُرین ئے وہدے اگاں تو لُنٹاں چہ تو نہ رؤت ہِچ
بلے تِرانے تئی پہ من لکّ اِنت اِے عشق ءِ راہ ء

بِہ کند کہ یکّیں دم ء پُرش ایت اِنت مئے کرنی ئیں تُنّ
نہ زان ئے چنچو مئے ہُشک نُکّ اِنت اِے عشق ءِ راہ ء؟

بِہ کن سُبک نُوں ولیؔ ءِ بار ء کہ تئی وتیگ اِنت
غماں گوں عابدؔ تئی سر ماں چکّ اِنت اِے عشق ءِ راہ ء 

٭٭٭




 گِندگ ءِ شرط ء تئی گوں ہر کس ء زُورایت غمے
شاعر ء شعرے دِل ء کیت مُلّا ء چُپّ ءُ دمے

وہد ءُ بے وہداں شپانی آگہ انت مئے چمّ ءُ دِل
مردُم ء را واب ء نئیل ایت تئی اِے چونیں دروشمے

بے قدر قدر ء نہ زان ئے زنچک اِت بے پردہ اِنت
ماہ بِہ گِندایت بیت شیدا جیگ ءِ اِستالاں پمے

قیمتی نازاں نگاہ ءِ چو وتی لِیلام مہ کن
ہرکسی دیما کپان ئے سادگی اِنت تئی ہمے

باطن ءِ مارِشت ء کے زانت، کنت گوں پوراں سُہل ءُ تِران
ظاہر ء عابدؔ و سکّیں بے تواریں مردُمے 

٭٭٭




راستیں-A0راہ ء چپ بِہ گُش آں من ،گومن اِے ٹُوہ ئیں-A0دروگ نہ بیت
روچ ءِ بِرانزاں-A0شپ بہ گُش آں من،گو من اِے ٹُوہ ئیں دروگ نہ بیت

کانچ وکانچے سنگ و سنگے ،کانچ ء گوں-A0سِنگ ء زند کُج اِنت؟
کوسِیچ ء رادرپ بہ گُش آں من، گو من اِے ٹُوہ ئیں دروگ نہ بیت

کُنٹگ ءُ-A0پُلّ ءِ گپّے دِگہ کہ ، شادہ ءُ اندوہ وت ماں-A0وت انت
آپ ء گوں آس ء جپ بہ گُش آں من، گومن اِے ٹُوہ ئیں دروگ نہ بیت

سرگوپ ہر چون چہ بانور ء ،گیشتر نُوں رنگ دارے بِہ بیت
بانور ء سرگوپ بِہ گُش آں من ،گومن اِے ٹُوہ ئیں دروگ نہ بیت

مِہر قرآن ءِ درسے سپائیں ، اِنسان ء بے مہر ء نہ بیت
کینگ ء زند ءِ نپ بہ گُش آں من ،گومن اِے ٹوہ ئیں دروگ نہ بیت

دوست ولی عابدؔ تئی شہر ء،چو بے دردی یل کنت روت
غیر ء ساہ ءِ کپ بِہ گُش آں من، گومن اِے ٹُوہ ئیں-A0دروگ نہ بیت


٭٭٭


دردے بیت وشّی یے بیت بِسم اللہ
شاعر ء چے کہ رس ایت بسم اللہ

مِہرءِ کچکول من ء بڈّ ء اِنت
کِشک زُرتگ پہ اُمیت بسم اللہ

عشق ءُ موسم گوں وت ء باٹو بل انت
سُریت تاکے نہ سُریت بسم اللہ

کسّے ڈوبارایت من ء راہ انت ۓِ 
یاسر ء-A0دست ۓِ مش ایت بسم اللہ

منزل ءِ لوٹوک مہ بوچک ءُ-A0پد
دانکہ تئی بور تچ ایت بسم اللہ

مہ بو عابدؔ گوں گناہاں حیران
پچ اِنت اللہ ءِ مسیت بسم اللہ


٭٭٭






راستی ءِ دیما چپ ہجالت بیت 
اندوہ ءِ سِیت ءُ-A0نپ ہجالت بیت

گِندگ ء تئی گوں-A0چمّاں رُژنے کیت
مئے تہار لنجیں شپ ہجالت بیت

بیا دمانے پہ چارگ ء ناز گُل
کرنّی ئیں مئے اِے تپ ہجالت بیت

من کن آں عشق ءِ کِسّہاں گونتو
چومہ بیت کہ مئے دپ ہجالت بیت 

چہ تئی تژناں بے وسیں عابدؔ!
کنت وت ء گُنگ ءُ چُپ ہجالت بیت

٭٭٭





عشق ءِ-A0بنگیجی ءُ آسر عشق ءِ-A0راہبند ءُ رسم
گُل ءِ گُلسُہری ئیں-A0جلواہ گُل ءِ بہشتیں دروشم 

چاڑ بِچکند ءِ رباب ءُ دپ ءِ چنگ شوانگ ءِ نل
بینجو ءِ-A0تار ءُ-A0سُروز ءِ-A0سُر ءُ-A0طبلا ءِ-A0رِدہم 
	
پہرء بندایت منی مارِشت ٹہل ء بنت واہگ ءُ-A0ہُلّ
شِنگ ایت دیوانگیں-A0لبزاں دست ءِ شیدائیں قلم

من کہ بہتاورے لیک آں-A0زند ءِ باندات ء-A0وتی 
چو مہ بیت مارا بِہ سوچ ایت تئی بِستار ءِ شہم

عشق پہ زور ولی عابدؔماں دِل ء چاگِرد اِنت
بِہہ من ء مان ء نیارایت منی ارواہ ءِ فہم

٭٭٭





جان ءِ بند بندانی زیمل شکّلیں ارواہ ءِ تار
مونس ءُ-A0غمواریں زِرد ءِ-A0دریکگ ءُ-A0نام ءُ-A0توار

تو ہمُک زانتکار ءِ-A0زانگ ، تو ہمُک عکّاس ءِ عکس
شاعر ءِ-A0لبز ءِ-A0ہزانگ ،عاشق ءِ-A0فکر ءِ-A0مہار

یک دریں-A0تُرندیں نشاہ ءُ-A0،یک دریں-A0لِزّت ءُ-A0تام
مست ءُ-A0پُر مُوڑیں-A0نِگاہ ءُ-A0زپتیں-A0لُنٹانی ملار

سرجمیں پُلّانی وشبو ،سرجمیں دِرچکانی بر
شُشتگیں ہزّام ءِ مِستاگ، نرمُکیں نود ءِ چٹار

تو سُہیل ءُ-A0بام ءِ ہمدل ،کلکشان ءِ ساہ ءُ جان
روچ ءِ-A0بِرانز ءِ رازدار ءُ-A0ماہ ءِ رُژن ءِ دزگہار

توولی ءِ عُمر ءِ سودا، عابدؔ ءِ سسّا ءِ بہر
دِلجمیں اوستانی شہجو ،واہگ ءِ شہکور ءِ ہار

٭٭٭







بے وفا بُوتگیں-A0،مردُمے ء پد ء ،مِہر درشان کُتہ، مارا حیران کُتہ
دوشی دُرائیں شپ ء ،دیما نِشتہ منی، گپّ ءُ دیوان کُتہ، مارا حیران کُتہ

من و دیر اِنت آگُل ، چہ دِل ء درکُتہ، ہِچ نہ ئیت پہ من ء ،سِتک ءُ باور کُتہ
ناگہاں اہتگ ءُ،چو گروک ءِ وڑ ء، شہم ءُ-A0دِرپشان کُتہ،مارا حیران کُتہ 

سبز ء گُشتہ من ء ،تئی دِل ءُ جاناں من،کُرتگیناں وتی ،سک پشومان آں من
چمّ ۓِ مِیسینتگ ءُ-A0،ارس ۓِ درکُرتگ انت،باز ارمان کُتہ،مارا حیران کُتہ

من گوں دل تنگی ء، آمیاری کُتہ،انگت ء دِلبر ء،بیتواری کُتہ
ہو پہ ارزانی ء،ہرگِلگ سمّل ء،زُرتہ چمّاں کُتہ، مارا حیران کُتہ

من نہ زانتوں کہ چون،؟گوست آ ٹہلانی شپ ،عابدؔ ءُ-A0نازگُلؔ ءِ،مجلس ءُ گپّ ءُ رپّ
یکّیں پاس ء گُش ئے ،بام ء ساپیں وتی ، رُژن تالان کُتہ ،مارا حیران کُتہ

٭٭٭



رُژن ءُ تہار دارایت ناکہ اِے آپ ءُ آس
دُرستاناں ریچگ ء اِنت اِے دہر ءِ ٹُنگیں تاس

پابند نہ کُرتہ مار اِے نوکیں دروشماں
ہر ڈول ء گوں تو ہمراہ منی سِستگیں سواس

موہ دئے دمے دمے بس دیدار ءِ وشّیاں
اِمروز ءِ کار چُناہا ہِچبر نہ بنت ہلاس

دیوان ء مہکجانی تئی بے سماہی ء 
منی شاعری ء وان ایت تئی جیگ ءِ سر ءِ لاس

ناہُن مہ دئے منی اِے دِل ءِ بہر ء حون مہ کن
سرلُنٹ ءِ ہُورتیں دانگ من ء دوست بے کِساس

بائینتگیں دِل ء را دنت دست ء عابدؔ ءِ
بیگاہ ءِ دُراہیانی بہتاوریں دوپاس

٭٭٭





تو ستر ٹوک ءُ شِگان ءِ پہ من ء سِنگاں بِشان
من نہ آں یک شِیشگے کہ ٹُکر ٹُکّر باں پُرش آں

چم کن انت سیر ء نِدارگ دِل وت ء وشنود کنت
قاصد ءِ گُلّ ءِ سر ء تئی لنکُکانی ہست نِشان

عِشق کہ وت چکّاس ءِ نام اِنت من چی ء دِلپروش بِہ باں
باج بروک اچ من نہ بئے تو پہ قراری من گُش آں

دوستی ءِ بُوّاں بِشان ایت ماں جہان ءِ اِے دِل ء
من وتی مرگ ء چہ ساری انچیں یک پُلّے کِش آں

کے بِہ کنت چم پچ او عابدؔ دہر ءِ کوریں دیدگاں
کہ مئیم بِہ بیت مِہر ءُ وفا ءُ دوستی ءِ راہ چہ اِشاں

٭٭٭









شرت ء بندآں من گوں روچ ء باج نہ بارت دیما تئی
ماہ گوں اِستالاں نہ دنت زیب چو گُد ءِ پیم ء تئی

چونیں کیدے؟ چونیں شمسے؟ چونیں نقشیں پٹّی یے؟
دِل گُش ایت چمّاں مہ کن دُور چہ سر ءِ سیمء تئی

اِے بہار نیکیں نگاہ ءِ مِنّتاں دراہت نہ کنت
کنت وت ء وشنام پہ یکّیں دیدگ ءِ مئیم ء تئی

ہِنّیاں کُرتہ ہگولو سُہردپیں بام ءُ سحار
چیر بِہ دئے تُرس ایت چہ سُوچکیں لنکُک ءِ بیم ء تئی

کنت اگاں باور ترا دوست آسمان ءِ پراہگ ء
دیست ولی عابدؔ نِشان ماں شپ ءِ نیم ء تئی
٭٭٭







زِند پُلّانی کش ء گوست بلے
اِنچُکیں بُویے ہم نہ رست بلے

من ء آجو گُش ایت جہان بلکن
دِلوں توک ء غمانی گرست بلے

زانگ ء زانت کہ منزلے دُوریں 
پلّو ء ہِچ وتی نہ بست بلے

ہرچی زنگاں دِل ئیگاں شوداں من
انگہ یک زنگے گُش ئے ہست بلے

پہ من کس بد نہ اِنت ولی عابدؔ!
جِند ءِ ہمراہ اِنت وتی دست بلے

٭٭٭




چارکڑی

بیا بیا او منی زِرد ءِ مُرادانی ماہکان 
روچے گوں-A0یکّے ء من پرتو زی ءُ-A0زنچکان
منشا انت گُلؔ ءِ عابدؔ ترا زُورایت نہ زُورایت
مرچی ئیں-A0دِلبراں وتی مرضی ءِ مالِکاں
٭٭٭

پاکیں-A0کلام ء وان آں
شرّ ءُ-A0خراب ء زان آں

یاربّ گِرآں تئی شُکر ء
ماچُکّ ء مُسلمان آں
٭٭٭


ناسرپدیں دِلے کہ راز ءِ تہ ء نہ ئیت
ٹہلاناں کم بِہ کن کہ باز ءِ تہ ء نہ ئیت

انچو پہ بے تواری ولی عابدؔ ء را بِہ وان
چو پُرشتگیں شعر ء اِنت ساز ءِ تہ ء نہ ئیت
٭٭٭


جنّتیں وابانی توک ء گِندگ اؤں دوزہے
تئی کہ دست ء پہ نشانی یک بچکی چلہے
تئی وفا چو روچ ءِ رنگ ء دنت مستاگاں شپ ءِ
تئی چراگیں کندگاں گون اِنت تہاریں کِسّہے
جنگی ابتکار ءُ ایشی ءِ گوہر(نوعیت)

جنگ تُرس اِنت بلے ایشی ءِ بابت ء گپ کنگ ء انسان گشئے آرام ءُ تسلی یے رسیت، پرچہ کہ سمائی رنگ ء انسان ساکن بوہگ نہ لوٹیت۔ ہمے فکر ءِ بنپد ء جنگی ابتکار war industry برجا اِنت۔ ایشی ءِ وتی راہے است کہ اے راہ ء (بقول جارج اورویل) ’’جنگ ایمنی اِنت، آزادی غلامی اِنت ءُ ناسرپدی یک زورے‘‘۔ اگاں جنگی ابتکار ءِ پیراڈائم ء چہ ڈن زند ء بگوازین اِیں گڑا ’’ ایمنی، غلامی ءُ زور‘‘ درہاپے سما بنت۔ 

	جنگی ابتکار اول سرا وتی ملکی معیشت ءِ محکم کنگ ء الکاپ ءُ ارزشتیں کردے ادا کنت۔ ابتکار ءِ کار نپ ءِ عمل ءِ الگار ءُ تیز کنگ اِنت۔ پہ نپ ءِ گیشی ءِ عمل جنگی ابتکار یک پیوستیں آئیڈیالوجی یے ءِ رندگیر نہ اِنت بلکیں آئیڈیالوجی ءِ بے پیوستی ءُ بے رندگیری ءِ بنپد ء اے ہر ہمک بائندیں تضاد ( بِلئے ایشی ءِ تب ءُ دروشم ءِ تہا احیا بہ بیت) ءِ تہا چہ وتی نپ ءِ گیش کنگ ءِ راہاں کِشک کنت۔پہ اے نپ ءِ راہ ءِ کِشک کنگ ء جنگی صنعت یک جنگی اخلاقے ءِ ہم گیوار کنت۔ اے اخلاق شناسی ءِ بنپدی نکتہ اِنت ’’ جنگ ایمنی ءِ دژمن اِنت‘‘۔ اگاں ایمنی ء برجا کنگ لوٹئے گڑا جنگ بوہگ ءِ علتانی توجیلاں شوہاز۔ جنگ ءِ علت ایمنی ءِ ہاموشی ء توجیل نہ بنت پرچہ کہ جنگ سما (شعور) ءِ ودی کُتگین اِنت ءُ ایمنی بے سمائی (لاشعوری) ءِ کیفیت یے۔سما چہ سما ء گوں وڑ کنگ یا شکست دئیگ بیت۔ اگاں سما ءِ بنیاد ء سما شکست دئیگ بہ بیت گڑا دنیا یک انچیں منزلے ءِ نیمگا گام بُریت کہ اُود ء سما ءِ ثمر بے سمائی ءِ تہا بدل بنت یا جاہ کن انت۔ وہدے سما ءِ ثمراں چہ بے سمائی ءِ منزلے ء سر بہ بئے گڑا چہ اے منزل ء دائم ء ایمنی وشنود بیت۔اے ایمنی ءِ مقام ءُ منزل ءِ ثمر انسان ء بیرگیں ایمنی ءِ شون ء دیئنت کہ اُود جنگ بوہگ ءِ شبین یے ہم رنگ نہ جنت۔ایمنی ءِ منزل ءِ تب ءُ نوعیت بے سمائی اِنت بلے ایشی ءِ بنزہ سما اِنت۔ سما ء چہ بے سما ءِ اے ممکنیں سفر (possible route) عملی اِنت۔ سما ءِ بنپد ء برجاہیں بے سمائی سرشتی نہ اِنت کہ ما ایشی ءِ انسان ءِ بُن ردوم ءِ تہا بُہ شوہازیں بلکیں اے بے سمائی یک بے دزمانجنی منزل (non encroached area)اِنت۔ اے بے دزمانجنی منزل ءُ مقام انسان ءِ زند ءِ ثمر اِنت کہ اے مقام ء انسان ءِ آزاتیں حقانی تہا کس دزمانجنی کُت کنت۔اے مقام انسان ءِ آئیڈیل مقام اِنت۔
	بلے اے سرجمیں عمل ء چہ ساری انسان پہ جنگ ءِ علتانی ہلاس کنگ ء جنگ کنگی اِنت ۔ پہ اے درگت ء اول سرا آئی ء یک جنگی چاگردے (ماحول) اڑ دئیگی اِنت۔ پہ اے کار ءِ ممکن کنگ ء ٹکنالوجی ءِ کمک زُورگ بیت۔ پرچہ کہ ٹکنالوجی آزاتیں زند ءِ دزمانجنی کنان ء انسان ءِ آئیڈیل مقام ء چیلنج کنت۔ وہدے دزمانجنی ءِ راہ کِشک بنت ءُ دزمانجنی ء پہ جنگ ءِ دروشم ء آرگ ءِ یک فکر تراشگ بیت گڑا دزمانجنی کنوک ءِ طاقت ءِ سرا فکر منحصر بیت۔ ہمنچو کہ دزمانجنی ء شوبمندی بوہان بیت ہمے حساب ء استان (ریاست) ءِ جنگی بود ءُ ہنرانی توسیپ بیت۔ اے گُزر ہم تراشگ بیت کہ پہ ایمنی ءِ برجا دارگ ء دِگر ءِ حیریں مقام ءِ تہا دزمانجنی المی اِنت، چہ ایشی ء اے زانگ بیت کہ حیر ءِ تصور آئی ء وتی پیراڈائم ءِ چی معناہاں گوں بستگ۔ بلکیں دزمانجنی پمشکا المی اِنت کہ دِگر ءِ حیر ءِ تصور ءِ زانگ ء ارزانی بیت۔ اگاں کسے ءِ حیر گچینی حیر ءِ سرا منحصر بہ بیت گڑا آ وتی حیر ءِ لیکہ ء ہچ وڑا چیر نہ دنت پرچہ کہ استیں وہد ء حیر ءِ گچین کنگ عالمی تب ءُ نوعیت ئیگ اِنت۔ بلکیں اے حیر ءِ برجا دارگ ء عالمی ادارہ شریداریں فائدہ ءِ سورت ء یکجاہ کار کن انت۔ اگاں دزمانجنی ءِ عمل بند کنگ بہ بیت گڑا یک ویرانگریں (تخریبی) حیر ءِ لیکہ یے ء چہ ناسرپدی بیت۔ پہ ایمنی پلہ مرزی ء المی اِنت کہ یک استانے دومی استانے ءِ ایمنی ءِ مقام ء دزمانجنی بہ کنت ءُ اے عمل بائِد اِنت برجا بہ بیت۔ اگاں یک استانے اے دزمانجنی عمل ءِ روا کنگ ءِ بابت ء ہذیانی ءِ پاہارشانی ء بہ کنت گڑا آئی ءِ سرا ہاموشیں دژمن ءِ لیبل جنگ بیت۔پدا پہ عالمی لوٹ ءِ رِد ء آئی ءِ ایمنی ءِ مقام ءِ تہا دزمانجنی کنان ء آئی ءِ حیر ءِ لیکہ ءِ بنزہانی زانگ ءِ جہد بیت۔ چہ ایشی ء یک سیت یے و ایش بیت کہ اگاں چہ تہا اے ہاموشیں دژمن عالمی حیر ءِ لیکہ ء چہ جتاہیں فکرے ودی دارگ یا ودی کنگ ء اِنت گڑا ہما استان ء ایشی ءِ ایمنی ءِ مقام چیلنج کُتگ ات آ وتی ایمن پسند بوہگ ءِ توسیپ ء ہر سیاسی ءُ اخلاقی فورم ء کنت، بلکیں آ ہاموشیں دژمن ءِ گہگیر ءُ مزاحمت کنان آئی ءِ ہلاسی ءِ رند ءُ پداں بیت ۔ اگاں ایشی ءِ دزمانجنی ء عالمی حوالہ ء مہلوک ءِ تہا پہ ایمن پسند ءِ نام ء ستا بُرت گڑا تہی پلہ مرزی نی ڈنی پلہ مرزی ءِ شکل ء پہ جنگ ءِ محکم کنگ ء ایمن پسند استان ء آئیڈیل حیال کنان ء ہر ہمک فورم ء ایشی ءِ ستا ءُ توسیپ کنگ بیت ۔ اے درگت ء زری کمک ایشی ءِ نپ ءِ گیشی ءِ ضامن بیت ءُ اخلاق ایشی ءِ جنگ کنگ ءِ جواز ءُ گُزر ءِ بنزہ جوڑ بیت۔
	جنگی صنعت ء استان ءِ پیراڈائم ءِ تہا اے امکان ممکن کُتگ کہ یک ملکے چہ وتی ملک ءِ سیمسراں ڈن وتی یک شہری ءِ واستہ گپ ءُ قرار کُت کنت گڑا ایمنی ءِ برجا دارگ ء سیمسرانی سرگوز کنگ ء ہم چک ءُ پد مہ بیت۔ بزاں پہ شہری ءِ حق ءِ واستہ سیمسرانی سرگوز ء دل توکل اِنت گڑا ملک ءِ سلامتی ءُ ایمنی ءِ برجا دارگ ء سیمسرانی سرگوز کنگ ءُ اُود ء کارروائی کنگ یک اخلاقی عیب یے نہ اِنت۔ اے عمل اقوام متحدہ ءِ رنگ ء دنیا ءِ تہا رسمی رنگ ء پیش کنگ بوت کہ پہ ایمنی ءِ برجا دارگ ء کُجام ہم استانے ءِ تہا پیمانے ءِ بندگ ء گوں دزمانجنی کنگ بیت۔
	جنگی صنعت تضاداں ثمر جوڑ کنت لہٰذا اے حساب ء جنگی صنعت ءِ پیوست ءُ بیرگیں پجار (definition) نیست۔ بے پیوست ءُ بے متعین بوہگ ءِ بنیاد ء جنگی صنعت ہچ وڑیں جاہ یے ء بے ہمسگی (عدم مطابقت) ءِ دیمپان نہ اِنت۔ بلے ایمپریل پروگرام ءِ رِد ء اے یک عمومداریں (معروضی) حیرے ءِ پیوست کنگ ءِ واہگ داریت۔ اگاں ہمیشانی بابت ء کہ ما گپ ء اِیں ایشی ءِ ہمے ٹہکار (حکمت عملی) ٹپاسگ بہ بیت گڑا اے سوشلزم ءِ راہ ءِ مستریں اڑ اِنت۔ بوت کنت اے ہمے حکمت عملی ءِ اڑ کُتگیں چاگرد اِنت کہ استیں دور ءِ انسان ء سوشلزم یک آئیڈیل کنڈیشن یے سما بیت کہ اے واقعی (actualise)دنیا ء گوں دپ نہ وارت۔ 
	عمومداریں حیر ءِ برجا دارگ ء چہ جنگی صنعت دراہینانی سرا وتی حیر ءِ لیکہ ء ساچگ ءُ تخلیق کنگ لوٹیت۔ اے درچ ء جنگی صنعت ءِ بستار آزاتی ءِ چہ زبہر کنوکے ئیگ اِنت ءُ آئی ء اے ضبط ءِ بندوبست ہم کُتگ۔ لہٰذا ضبط ءِ بندوبست کنوک ءِ بستار چہ ضبط کنوک ء چہ مستر اِنت۔ وہدے جنگی صنعت حیر ءِ ساچگ ء سوبمند بیت گڑا الٹومیٹکلی پہ عمومداریں حق ءِ متعین کنگ ء آ سوبمند بیت۔ البتہ حق ءِ متعین کنگ ء چہ سوبمند (فاتح) لوجیکل بنیاد ء آزادی ءِ تصور ء حاصل کنت ءُ اے کار ءِ پیلو بوہگ ءِ تہا ٹکنالوجی ءِ کرد سک باز ارزشت ءِ واہند بیت۔ گوگل ءِ افریقہ ءِ تہا مفت ء انٹرنیٹ ءِ دئیگ ء چہ انچیں راہ کِشک بنت کہ اُود ءِ ہر انسان ءِ عمل ءِ پدجنگ بیت بزاں ٹریس بیت۔ اے ٹریس کنگ ءِ عمل ءِ سوبمندی کنگ پمشکا المی اِنت کہ ہاموشیں دژمن ء شکست دئیگ بہ بیت۔
	چونائی ء جنگی صنعت ٹکنالوجی ءِ ہر ہمک مقام ء پمشکا ستا ء کنت کہ اے انسان ءِ بے دزمانجنی مقام ءِ تہا دزمانجنی ءِ راہاں شوہازیت ءُ شوہاز بکنت ۔ پدا انچیں فکرے ودی بکنت کہ چہ ٹکنالوجی ءِ کارمرزی ء انسان وتا منفی آزاتی ءِ پڑ ء وتی است بوہگ ء بہ ماریت کہ ایشی ءِ تہا انسان وتی جسدی ءُ راجمانی حدانی نفی minusء بہ زانت ۔ بزاں آ جسدی ءُ راجمانی حدانی نفی ء چہ وتی جسد ءُ راجمانی حداں چہ وتا آزات حیال بکنت ءُ ٹکنالوجی ءِ کارمرزی ء وتی اے منفی آزاتی ءِ (کہ ہر وڑیں حداں چہ آزات اِنت، بزاں زندگی بے حد اِنت) بنزہ سرپد بی بیت۔ اے منفی آزاتی ء چہ شخص ء دنیا ء چہ وتی سیادی بستگ بلے وتی راجمان ء چہ سستگ۔ بلے ہمے دنیا ء گوں کہ ایشی ء وتا بستگ چونائی ء یکجاہیں زندگی ء گوں ایشی ءِ بستگیں ڈور اِش سستگ انت ءُ ہما دنیا ء گوں ایشی ء وتا را بستگ اے واقعی دنیایے نہ اِنت بلکیں آئیڈیاہانی دنیا اِنت۔ اے شخص دائم اِنت ، اے شخص نہ بنت ءِ چہ سستگ انت۔ لہٰذا دنیا ءِ جیڑہ چی اِنت؟جیڑہ ءِ گُشگ ء ٹکنالوجی ءِ کمک زُورگ بیت ءُ ایشی ءِ توجیل راہ ہم ٹکنالوجی ءِ تہا شوہازگ بنت بلکیں ٹکنالوجی ءِ زبان ء بیان ہم کنگ بنت۔ شخص تہنا جیڑہ ء اِش کنت ءُ پدا دلپدردی کنت ءُ گڈسرا توجیل ءِ گپاں اِش کنت ءُ گل پیم نہ بیت کہ اے جیڑہ ءِ توجیل ء کسے نہ کسے ءِ و جہد برجا اِنت۔ اے وڑ جیڑگ ء چہ شخص ءِ سرا دوبر ہما جیڑہ ءِ بابت ء جیڑگ ءِ ذمہ داری ہلاس بیت، چہ اے وڑی ء نی جیڑہ ایشی ءِ جیڑہ نہ اِنت۔ البتہ جیڑہ پہ شخص ء راستیں جیڑہ یے ات بلے توجیل ءِ توار ءِ پد ء آئیڈیالسٹک لبیک ء اے آزات کُت۔ اے وڑا انسان ءِ جذبہ ہما وسیلہاں چہ بائند کنائنگ بنت پدا چہ ہماہاں سارت کنگ بنت۔ اے نفسیاتی اُرش ء چہ شخص ءِ زور ءِ مہلوک ءِ زور ءِ تہا بدل بوہگ تہنا سسا ءِ دروہاپے حیال بیت ، چہ ایشی ء آشوب ءِ راہانی در بند بنت ۔ اگاں اناگہ آشوب ءِ دراں چہ رُمبے در اتک بزاں آ آشوبے نہ اِنت بلکیں آشوب ءِ نام ء احیا ءِ جُنزے۔

سرلوز
’جمیڑی ءِ روکپت‘ ناول ءِ بُنیات یک راستیں کسہ یے ءِ سرء ایر اِنت کہ دومی جنگء عظیم ءِ زمانگء جیونی ءِ کتبی نیمگء یک پؤجی اڈہ(بیس) اڈ دیگ بوتگ ات گوش انت کہ اودء یک پؤجی یے ءِ جنین آدمے ء وتی ڈائری نبشتہ کُرتگ، چہ جیونی ءِ روکپتءِ نامء...!
اے ڈائری لہتے مردماں دیستگ ءُ ونتگ بلے اے چہ منی چمّاں تنے وھدی نہ گوستگ ، آنکہ گوشاں کہ ایش امریکائی نیشنل کانگریس ءِ کتابجاہ ءِ توکء ھست اِنت بلے وتی امریکا ءِ دورءِ وھداں منء موقعہ نہ رست کہ ایشراں دربیاراں ءُ اے منی بزاں المیں واھگ اِنت کہ من اے کتاب ء کدی نہ کدی دربیار اں ءُ بواناں۔ 
تنا وھدے کہ اے کتاب منء دست بہ کپ اِیت من وتی پکرءُ ھیال ءِ بانزلانی سوار ھمے جنین آدم ءِ ھیالی ئیں ڈائری نوشتہ کُرتگ کہ گوں ایشی ھوار انونیں جیونی ءِ کسہ ایشی تہء مان انت...
میر مولاداد ءِ کسہ راستی اِنت، وھدیکہ ایدگہ کاری ءُ کردار دراہ منی وتی اڈ داتگین انت یعنے وتی پکرءُ ھیال ءِ پیداور انت ، پمیشا بے بھکش اِت اگاں کسے ءِ دل آزاری بیت...


						 شُمئے کستر		
				شُمئے منت وار	
						منیر احمد بادینی	
 25-06-2009 


1
چاست
	ساوڑ ءِ ماہ ءِ نیامگی ئیں روچ اتاں کہ جیونی ءِ تچک ءُ جہلانکیں آزمان ءِ سر ء نود ایر بستگ اتاں ءُ ھمے بور ءُ جاھے جاھے گیشتر بور رنگیں نودءُ جمبرانی چیر ء روان من ءُ میر مولاداد اوشتاتاں ءُ پشت ء چک پروش بوت کہ دور روکپتی نیمگ ء زِر جُشانء گُران ات ءُ آئی رنگ برزبیوکیں روچ ءِ برئکش ءِ تہء آزمانی سبز ءُ کائی سبز ءِ یک ھوار سوارین ندارگے پیش داران ات ءُ آئی پچین گوئر ءِ سر ء جُش کنوکیں چولانی چشکھ ءُ کشک چو اسپیتیں ریزے ءِ پیمء یک دوئمی ءِ سر ء تاب ءُ لیٹ وران آپانی تہء زیان بوتاں ءُ پدا دگہ، باز دگہ چٹ ء ایزتاب وران پاد آئیان یک زرے لیٹووران زیان بوتاں ءُ تانکہ چمّ کار کرت اِے اسپیتیں چولانی ساد ءُ چٹ ھر نیمگ ء درا بوتاں ءُ من ء چہ زر ء آئیوکیں پرگوشین گواتانی تہء یک مزنیں سوادئے آیگء ات چو کہ من وتء را، وتی زات ء ءُ وتی زات ءِ تنکیں مارشتان چہ دل ء ببراں ءُ ایشان زر ءِ الّمین ءُ ازلی ئیں تچکی ءِ تہء گار بکن آں!……
	میر مولاداد ءُ من ھنچش بگیر چہ سببے ء اُودء اوشتاتگ اِتاں کہ بلکیناں ماراھر دوکاں وت خبر نہ ات کہ مارا چے ءِ اُدء داشتگ ات وھدیکہ میر مولاداد گوں من جیونی ءِ باروء گشان ات کہ جیونی ءِ نام چون جیونی کپت؟…… حبر حبر ءِ تہء وھدیکہ اوشتات، تومن ھم اوشتات اوںءُ ما روکپتی نیمگ ء زر ءِ تچکی ء چاران بوت ء میر مولاداد لہتیں گپّ جنگ ء پد رادگ بوت ءُ من ھم رادگ بوت اوں کہ آ من ء جیونی ءِ کتبی نیمگ ءِ ھما دمبان پیش دارئگ لوٹ اِت کہ دوئمی جنگ عظیم ءِ زمانگ ء ادء اتحادی پؤجانی چھاونی ءِ جوڑ بوت ات تانکہ اے تچکین تیاب ء چہ جرمن ءُ جاپانیاں رکینگ بہ بیت!
	یک رندی پدا میر مولاداد اوشتات ءُ پمن چاران گوشت:
	’’زانے واجہ کار! ادء اتحادی پؤجیانی کماندار کہ انگریزے ات آئی زیبائیں جنینے ات کہ گوں جرنیل ء مُدام گون ات…… جرنیل وتی جنگی کارانی تہء دست گٹ ات ءُ آئی زیبائیں جنین چہ وتی لوگ ءِ دپ ء جیونی ءِ روچ ایرات ء چاران بوت ء تانکہ روچ گوزند ء چہ آدیم ایرمات مہ بوتیں آ ھمودان نندوک بوت ءُ پدا وھدیکہ روچ ایرمان بوت، کپت تو گودی ملّان تہء پترت……‘‘
	من میر مولاداد ءِ دیمء چاران بوت کہ آئی زنڈیں چمّ مزنیں دپ ء کلکّانی شکّین ھڈ ءُ کرّی ئیں مشہدی ئیں پاگ آئرا چو بزاں وت ھمے ھیالانی گودی ءِ مہر وانیں ھمرائے ٹاھینتگ ات کہ نوں آ وتی ڈلگ ءُ زنڈیں چمانی دید گاں سرینان وتی ھیالانی گودی ءِ باروء گپّ جنان ات چشکہ ا ٓگوں آئی نندوک بوتگ ات ء چو کہ آ آئی چمانی تہء جیونی ءِ ایرماتیں روچ ء چاراِتگ ءُ دیستگ ات!……
	میر مولاداد ھر گپے کہ کنگء ات گڑا چہ وتی دل ءِ بُن ء کنگء ات چوکہ آ وتی گوشداروک ء ھال بہ دنت، سہی بکنت، کہ ھر چیزے کہ آ گوشگء ات، راست گوشگء ات کہ ایشی تہء ھچ وت گڑیں کسہے مان نہ ات!
	میر مولاداد وت وانندگے نہ ات بلے آئی زانت چہ وانندگاں ھم شرتر ات، آ گوں ڈیھ ءِ مزنیں مردماں پاداھتگ ء نشتگ ات، آ دنیا دیستگ ات آنکہ آنا وانندگ ءُ بے علم ات کہ آئی درائیں عمر ھمے واھگانی تہء گوئستہ گت کہ ارمان کہ آ بوانتین تو مروچی کجا سر بوت!…… بلے وتی اے درائیں واھگان ابید آ وتی زند ءِ چلشت ء یلہ نہ داتگ ات کہ آ وتی نیام عمری ءُ کماشی ء ابید دیمء روئگ لوٹ اِت، دنیا ء زانگ لوٹ اِت ءُ دنیا ءِ تہء وتی بہر ء دیگ لوٹ اِت،ھمنکس کہ آ زانت، ھمنکس کہ آ پوہ بوت ء ھمنکس کہ آئی وتی گشاد ءُ بود ات!…… ء چو کہ من ذکر کرتگ میر مولاداد ءِ تہء بود ءُ گشاد ءِ تہء کمی نہ ات!……
	…… اگاں آدرائیں ڈیھ ءِ تاریخ ء نہ زانت، بلے آ چہ جیونی ءِ تاریخ ء شرتر بلد ات، جیونی کہ آئی ھاک ات، جیونی کہ آئی ارواح ات، جیونی کہ آ ادء بوتگ ات، مزن بوتگ ات ءُ نوں وتی عمر گوازینتگ ات کہ کرار کرارپیری ءِ نیمگء روان ات۔ بلکنا آ چہ وتی مرک ء پد ھم پہ جیونی ءِ نام ءُ توار ءُ شان ء کار کنگ لوٹ اِت....
	ءُ جیونی ءِ تہء چشین مردمے نہ ات کہ آئرا مزانتین کہ اگاں کسّے میر مولاداد ء زانت تو آ جیونی ء الّمی زانت ء ھنچش اگاں کسّے میر مولاداد ء زانگ بلوٹ اِتیں ساری ء جیونی ء بزانتیں کہ جیونی ء میر مولاداد گوں یک دگر ء ھوار سوار بوت اِتاں کہ نوں آیانی شناست ءُ ولدی یکے ات …… میر مولاداد جیونی ات ء جیونی میر مولاداد!……
	ءُ جیونی میر مولاداد ءِ لاپ ات کہ وتی کسانی ء آ گوں وتی پسّ ء تیاب ء ماھی ءِ شکار کرت ء آیانی یک کسانیں بوجیگ ءُ یک دارے ات کہ ایشی تہء آ وتی لاپ ءِ لوٹ ءُ گزران پیلو کرتاں……
	بلے پدا وھدے میر مولاداد ورنا ء مزن بوت نوں آ وت ماھی ءِ شکار نہ کرت بلے ایدگرانی ماھیاں پہ بہا زرت ءُ دیمتر ء سودا کرت کہ کدی کدی آ لانچانی تہء سوار کراچی ھم شت……
	بلے چہ ماھی ءِ واپار ء گیش میر مولاداد ء حبّ ات کہ آ یک دگہ کارے بکنت یک ھنچشین کارے کہ ایشی تہء آئی ارواح ء دلجمی ء دلبڈی بہ رس اِیت کہ ایوک ء ماھی ءِ شکار آنکہ آئرا چہ سیادانی اقتصادی محتاجی ء رکینت بلے میر مولاداد نام لوٹ اِت ءُ اے نام کشگ ایوک ء ماھی ءِ واپارے تہء پیلو نہ بوت……
	میر مولاداد واب گندان بوت چیء کہ آ مدام واب گندوکیں مردمے ات چوکہ بگیر چہ واب گندگ ء آئی ارواح ء دلبڈی مہ رس اِیت!……
	ءُ اے واب آئرا ھمے نتیجگ ء پجّارینت کہ ایوک ء دوئمی آنی کار ء آیگء دوئمیانی کار کنئگ زند ءِ الّمین لیکہ بوت کنت کہ بگیر اچ دومیانی کار ء کنئگ ء اے زند پرآئی ھشک ءُ ویران ات……
	پدا میر مولاداد جیونی ءِ یونین کونسل ءِ گچین کاریانی تہء بہر زرت ء کٹّ اِت ءُ پدا ضلع کونسل ءِ بہر ھم بوت کہ پہ مہلوک ءِ کار ءُ روزگار ءِ ھاترء آ گوادر ء شت ءُ آئرا گوں افسران وتی پجاروکی کنائینت کہ آ چرائی بلد بوتاں ءُ آ چہ افسران واکب بوت کہ چہ وتی شری، نیکی ءُ ایمانداری ءِ سبب ء آ ٹھیکہ داری ءِ کارانی تہء دست گٹ بوت……
	چشیں افسرے ءُ مردمے نہ ات کہ آ جیونی بیاتین ءُ میر مولاداد آئی حذمت ء مہ کُرتیں۔ ھر ڈنی مردم میر مولاداد ءِ مہمان ات ءُ ھنچش ھر مردم ءِ لاپ ءِ تہء میر مولاداد ءِ نمک ھست ات بلے آ ایشرا یک احسانے حیال نہ کرت بلکنا ایشرا وتی پرزے ھیال کرت!
	وھدے من اشکت کہ جنگ عظیم ءِ زمانگ ءِ یک اتحادی جرنیلے ءِ جنینے کہ گوں وتی مرد ء گوں ات وھدیکہ جیونی تیاب ءِ سر ء اتحادی پوجانی چھاونی ءِ جوڑ بوت ات تو ھمے جنین آدم وتی دستان گوں یک کتابے نوشتہ کرتگ ات، جُمڑی ءِ روچ ءِ ایرات، کتاب ءِ نام ات کہ من اے کتاب ء ڈیھ ءِ درائیں کتاب جاھاں شوھاز کرتگ ات بلے من ء دست نہ اھتگ ات ءُ پدا من ء حیال اھتگ ات کہ چیء من وت جیونی مہ روآں ءُ ھموداں پہ پٹ ءُ پول مکناں کہ راستی ئیں کسّہ چے ات؟
	ءُ یک سنگتے من ء میر مولاداد ءِ ڈسّ دات ءُ من راہ دگ بوت اوں تانکہ ھما جرنیل ءِ جنین ءِ کتاب ء در بگیجیں یا کہ آئی باروء بزانیں!……
	منی وتی جیونی ءِ سفر ھم یک ’ھُلے‘ات کہ اے ھُل ناگت ء مردم ءِ دل ء ودی بیت چو کہ آئرا یک مزنین شئے ءُ چیزے دست بئیت!……
	ءُ من وت نہ زاناں کہ منی اے واھگ ءِ سبب چے ات کہ من اتحادی پوجانی یک جرنیلے ءِ جنین آدمے ءِ نوشتہ کنوکین کتاب ءِ شوھاز ء انکس دُور در بکپ آں؟
	بلے اے ھما روچ اتاں وھدے من ء وتی جند ءِ عمل ءُ حرکت دوست نہ اتاں ءُ من ء ھنچش مارشت بُوگء ات چوکہ من زند ءِ جہد ءِ تہء یک ناکامیاب ءُ بے سوبین زندے گوازینتگ ات کہ منی بے سوبی چہ منی کٹ ءُ سوبان انکس باز اتاں کہ من ء چو کہ گیشتر زندگ بُوگ دوست نہ ات ءُ چو کہ من مِرگ بلوٹ اِت ایں!…… ءُ چو کہ پمن زند ءِ نااُمیتی انکس باز اتاں کہ من دنیا ءِ عمل ء حرکت ءِ تہء اچ معنہ ء متلبے گندگء نہ اتاں، بگیر اچ ایشی کہ من وتی نپاد ءِ سر ء تچکان تچک بمران ءُ اے گوات ءُ اے روچ ءُ اے وھد ءِ چلشت منی سر ء ھنچش گوزان پمن ھر چیز آمون بکنت چو کہ من پیدا نہ بوتاں ءُ چو کہ من زندگ نہ بوتاں ءُ چو کہ منی معنہ ءُ متلب ءِ جست ءُ جو درا پوک اتاں!……
	بلے وھدیکہ یک شپے منی سنگت ’جانؔ‘ منی لوگ ء تاں دیر گوں من دیوان بوت کہ منی شپ ماں آزمان ءِ چیرا ساڑیگتیں درائیں ویل ءُ جنجالانی باروء پکر جت تو ناگت ء جان گوں من تیاب ءِ باروء گپ جت کہ اُدء آ وتی سرکاری نوکری ءِ درگت ء شتگ ات ءُ بندر ء تیاب ءِ بارو ء آئی مہلوک ءُ الس ءِ باروء گیشتر مالوم دار ات کہ آ میر مولاداد ء ھم زانت ءُ چہ میر مولاداد ء چہ ایدگہ افسر ءُ مردمان اشکت ات کہ جیونی ءِ باروء چشین کتابے ھست……!
	ءُ چہ جان ءِ ھما شپی ئیں گپاں پدا، من نہ زان آں کہ ناگت ء من ء یک مارشتے توراِت کہ چے من وت اے کتاب ء شوھاز بکن آں؟ ……
	ءُ ھمے کسانیں واھگ چو کہ من ء زندگ کرت ء من ء ھنچش لگ اِت کہ زند وتی گڈی ئیں ساعتاں ھم یک معنہ یے داراِیت، اگاں کسّ ایشرا بزانت ء من حیال کرت کہ الّمی نہ انت کہ من اے دنیا ءِ تہء پہ مزنیں لیکہاں زندگ بباں ءُ الّمی نہ انت کہ من یک کرنیل جرنیلے، مزنیں شانویسے، مزنیں دولت مند ءُ ھستگارے، ءُ مزنیں تنظیم ءُ صلاحکارے بباں تہ دنیا ءِ درائیں دولت منی بہ بیت، درائیں طاقت ءِ سرچمگ من بباں۔ 
	زند ءِ تہء ایوک ء مردم یک چیزے بوت کنت…… بازیں چیز بوت نہ کنت۔ زند ءِ جدلیات ھمیش گوشت ء اے جدلیات ءِ منطق ھمیش انت کہ اے زند یک المین نوک رُدی ءُ نوک سری یے۔ اے ھر وھدء ھر دم ءُ ھر ساعت ء چہ کوھن ء نوک بیت۔ ایشی نوک رُدی ایشی جدلیات ءِ منطق ءِ تہء فٹ کیت، اے وھدے یک چیزے ھما نہ انت کہ آ ساڑیگ ءُ موجود انت۔ بلکنا ھما انت کہ آ تنے وھدی پیش نہ بوتگ، تنے وھدی ھفت پوش ءِ تہء چیر اندر ات کہ ھمے ھفت پوش ءِ تہء چیر اندریں چیز ء درآھگی انت، دنیا ء پیش دارگی انت، برئکشانیں روچ ءِ تہء وتء را نشان دئیگی انت۔ ءُ دنیا ءِ ھمے کوھن ء نوک بُوگ دنیا ءِ اصل راھبند انت کہ ایشرا ھر مردم وتی پیمء، وتی جاورانی تہء شوھاز کنت۔ کہ بگیر چہ ھمے درآیگ ءُ نوکی ردی ء دنیا ء ھچ متلب ءُ معنہ یے نیست……
	پمیشا چہ جانؔ ءِ ھما شپ ءِ گپتاران پد من ء ھیال اھت کہ من جیونی ءِ باروء ھمے کتاب ء شوھاز بکنین ءُ من ء حیال اھت چو کہ اے کتاب ءِ شوھاز ء پد من وتی زند ءِ درائیں لیکہ ءُ مزّل ء شوھاز بکنیں!……
	ءُ دوئمی روچ ء من پہ جیونی سرگپت اوں...
	جیونی ءِ شار ءِ دیمء، چہ ماھی گیرانی کاپر ءُ باناں برز یک ھشک دراج ءُ سکّین کم برزیں کوہ ءِ سر ء یک ریسٹ ھاؤسے چہ زمانگ ء اوشتوک ات کہ ایشی دروازگ ءُ کھڑکی تیاب ءِ نیمگ ء پچ بوتاں ءُ ریسٹ ھاؤس چٹ کوہ ءِ سُنٹ ءِ سر ء بندوک ات ھمے کوہ ءِ جالگ ء زر ءِ تچکین آپ گرّان ء جُش کنان ات کہ اولی روچ ء میر مولاداد وتی مشہدی پاگ ء وتی سر ء ایر کرتگ ات ءُ گوں وتی کانگرین گٹ ء من ء جیونی ءِ باروء حال داتگ ات ء گشتگ ات کہ اصل ء جیونی چہ لوز’ جمّڑی‘ جوڑ بوتگ ات کہ جمّڑی بلوچی ءِ تہء ھما جمبران گوشگ بیت کہ آ چہ گوزند چیوان چیوان پاد کایاں، آزمان ءِ سر ء بڑوک باں، اسپیت اسپیت چو پسانی پشمان، جتا جتا، دُور۔ دُور چو برپ ء اسپیت۔ ءُ پدا گار ءُ زیان باں چوکہ ھچ مباں!
	ءُ وھدے اے درا باں تو انکس نزیک کایاں کہ اگاں کسے دست ء تچک بکنت تو آیاں دست کایاں۔ 
	میر مولاداد من اولی روچ ء جیونی آیگ ءِ وھدان من ء گوشتگ ات ء من سکّ وشّ بوتگ اتاں ءُ آئی ھبران وتی دل ء سوگہ کرتگ ات کہ میر مولاداد جمّڑی ءِ باروء ھر چیزے کہ گوشگء ات راست گوشگء ات چیء کہ اولی روچ ء گوں میر مولاداد اولی پجاروکی ء آ میر مولاداد ءِ سر ء اعتبار ءُ باور کرتگ ات کہ آ زند ءِ باروء ھر چیزے کہ گوشگء ات گڑا راست گوشگء ات...
	مردم کدی کدی زند ءِ باز مزنیں سبکّان چہ ھما مردمان ھیل کنت کہ آیان آ ناوانندگ ءُ ناپوہ حیال کنت بلے میر مولاداد ء گوں منی اولی ملاقات ءُ دیوان ھنچش مارشت بوت چو کہ میر مولاداد ءِ وتی زند ء گوں مہر ءُ ایمانداری پمن ھم یک سبکے ات کہ اگاں من ء زند ء زانگی ات، پوہ بُوگی ات گڑا ساری ء من ء وتی دل ءِ تہء ھما لہڑگ ء جوش ءُ مہر ء پیدا کنئگی ات کہ بگیر اچ ایشی ھر چیز جتا جتا ات، چو جیونی ءِ جمبراں کہ چہ زر ء پاد آئیوکیں یک گواتے، اِشان دُور شانت...!
	منی وتی زند ءِ ویل ایش اتاں کہ من چہ زند ء باز مزنین امیت داشتگ ات ء اے امیت کدی پیلو بُوگء نہ اتاں کہ اچ ایشی من نا امیتی آنی سیاہ تہاریانی تہء روگء اِت اوں، بلے میر مولاداد ءِ گون زند ء مہروانی من ء گوں نوکیں دستان دوچار کرتگ ات ءُ من آئی گپانی اولی روچ ء پہ شرّی گوشداشتگ ات…… ءُ نوں چاست ءِ موسم ء پہ اتحادی پؤجیانی دمبانی چارگء یکوارے پدا من گوں میر مولاداد دلگوش اتاں کہ آ اتحادی پؤجانی کسّہ ء گون من کنان ات ءُ ھما اتحادی جرنیل ءِ جنین آدم ءِ کسّہاں کنان ات کہ چون آ تاں دیر جیونی ءِ کپوکیں روچ ء چاران بوت...
	ءُ پد میر مولاداد پادان داران ء دیمی روان گوشان بوت۔
	’’آ کتابے نوشتہ کرتگ‘‘
	’’کجا انت اے کتاب؟‘‘ من چو کہ آئی دپّ ء چہ ھبرء بہ پُلیں.. جست کرت۔
	’’من ء خبر نہ انت، بلے اے کتاب ھست، آ وتی کانگرین گٹ ء گوں گوشان بوت چو کہ آ پہر بندان بہ بیت کہ آئرا پہک خبر ھست ات کہ کتاب ھست ات، وھدیکہ من زانت کہ کتاب ھست ات بلے منی جست ایش ات کہ اے کتاب کجا ات؟ کہ اے باروء میر مولاداد ھچ چیز گوشگء نہ ات، کہ نوں ا ٓپمن بشکندگ بشکندگ چاران بوت چو کہ دیمترء آیش منی کار ات کہ کتاب ء دربگیجاں بواناں، آئی کار کتاب ءِ حال دیگی ات ءُ آ اے ھال ء من ء پہک داتگ ات۔
	من آئی دیمء چاران بوت کہ آ وتی ریش ء بلکنا چہ سے چار روچ ء نہ ساتگ ات کہ آئی اسپیتین پُٹ آئی روچ ء سیاہ گشتگیں دیم ء درا اتاں۔
	پدا ما روان بوتاں ءُ یک دوہ بٹ ءُ بنجاں آ دیم ما اوشتاتاں ءُ جیونی ءِ کتبی نیمگ ءِ کشک ءِ سر ء وتی چمان جت کہ اُدء گوں سیاہ ءُ بورین سنگاں ھمرنگ ڈلے درا بوت کہ ھمے ڈل ءِ سر ء اتحادی پؤجی چھاونی ءِ دمب درا بوتاں کہ چہ دُور ء آھانی سر ء بستگیں آسن ءُ آئن درا بوتاں کہ چو بے دنتانیں زبان ء ماڑی ءِ جند آنڈوسک، دپ یلہ ءُ ویران ویران درا بوتاں کہ چشیں دمبانی کسّہ ء آزمانک مذہبی کتابانی تہء باز کایاں کہ ایشانی مثال دیگ بیت کہ بچاراِت کہ گوستگیں تہذیب ء دود ءُ ربیدگ چون چہ زمین ءِ سر ء گار ءُ زیان بوتاں ءُ بچارت ءُ توبہ بکنت کہ اے ڈگار ءِ چیر ء چونیں قوم، قبیلہ، الس ءُ مہلوک چیر مان اھتگ ات، کہ یک وھدے دنیا ءِ تہء آھانی نام ءُ توار انت بلے نوں بگیر چہ آھانی سومباں دگہ اچ چیز درا نہ بیت...!
	یک ھنچشیں مارشتے منی دل ء ھم مان اھتک ء من ءُ میر مولاداد اوشتاتاں ءُ چاران بوتاں …… یک رد ء کتار ء دیوال کہ نوں ڈُھرتگیں، پرشتگ ات ءُ وتی ویرانی ءِ ندارگ ء دنیا ء پیش دارگء ات...!
	ماں دیمی روان بوتاں، بلے منی چمّ بے دمب ء سک اتاں ءُ من ء میر مولاداد ءِ ھما نکشہ کشی یات آیگء ات کہ آ اتحادی جرنیل ءِ جنین ءِ باروء یک درئے ساری کرتگ ات، ءُ من ء ھنچش توراِتگ ات چو کہ وھد ءُ پاس ءِ ھما دمان ء میر مولاداد ءِ جند ھموداں ساری بوتگ ات!
	میر مولاداد بے دمب ءِ نیمگ ء اشارگ کنان گوشتـ:
	’’اُدء بچار واجہ کار جیونی ءِ سرء چونیں چونیں دور ءُ زمان گوستگ انت....
	ادء اتحادی پؤجانی چھاونی۔ ءُ ایشی پشت ء، آ دورین کوہ کنزیتگ انت کہ ادء پرتگیزی ء گوں مئے مردمانی ارش ءُ جنگ ءُ مڑا بوتگ ءُ پدا دور باز دور کلمت ءِ ھندءُ جاہ کہ آئرا حمل ء جیہند گوں پرتگیزیاں مڑاِتگءِ جنگ ءُ مڑ کرتگ۔ بچارمئے بندر ءِ وتی یک تاریخے بلے مہلوک چو کہ اچ ایشی منکر انت۔
	اے وھدے اتحادی پؤجی ادء وتی چھاونی ء ٹاھینتگ ات، گڑا آیانی جنگ ءُ جیڑہ گوں شما نہ اتاں …… آ تو ادء پمیشا اھتگ ات کہ جاپان ءُ جرمنی ءِ حطرہ ات کہ چش مہ بیت کہ ہندوستان جرمن ءُ جاپانیانی دست ء بروت ءُ اے حلاکہ ہندوستان شمار بوت آنکہ اے صورت ء نا بلے سیاسی صورت انگریز حاکم اتاں ءُ آیاں ہندوستان ء رکینگی ات۔
	من گوشت تانکہ میر مولاداد ءِ تاریخی زانت ء راست بکنیں، بلے چہ وتی جزبگ ءُ جوش ء آ چہ حملء جیہند ءِ کسّہ بنا کرتگ ات کہ چون ادا مدام جنگ ء مڑا بوتگ ات ءُ چو کہ اتحادی پؤجیاں ھم آیانی جیڑہے ھست ات..!
	پمیشا منی ھبر ءِ سر ء میر مولاداد گشان بوت:
	’’زان آں، واجہ کار شمئے گپ راست انت بلے اتحادی مئے دوست نہ اتاں۔‘‘
	ا ٓبشکندگ بشکندگ منی نیمگ ء چاران بوت چوکہ آئی دل ءُ ارواح ھر دو وش بیاتیناں اگاں من بہ گوشتیں کہ اتحادی ھم ھمے دژ من اتاں، بلے ایشی جاہ ء من دگہ جستے آئرا کرت: 
	’’شمئے دوست کئے بوتگ؟‘‘
	’’کسّ نہ‘‘ آ وش بوت۔
	’’بزاں شمئے دژمن باز انت، بلے نہ شمئے دوست ءُ نہ کہ شمئے دژمن شمارا کدی حساب ءُ شمار ءِ تہء آورتگ انت۔ پمیشا کہ شما چہ زمانگ ء ھچ چیز نہ بوتگ اِت، بگیر چہ ورئگ ءُ وپسگ ءُ اسپ تاچینگ ء وتی قبائلی شان ءِ سر ء پہر بندگء...
	’’تو راست گوش ئے واجہ کار‘‘ میر مولاداد چوکہ منی گپان گوں تپاک بوتگ ات گوشت۔ ءُ پدا ما اتحادی جرنیل ءِ زیبائیں جنین ءِ باروء گپ جنان کہ نوں چہ میر مولاداد ءِ کسّہاں منی دل ءُ دماغ ءِ تہء اتحادی جرنیل ءِ جنین آدم ءِ یک ھیالی ئیں عکسے جوڑ بوتگ ات کہ اے عکس بلکنا چہ اصلی ئیں عکس ء گیشتر زیبا چے بلکنا زیبا تر ات…… ءُ اے ھما ڈول ء مالوم بوت کہ اگاں من اے کتاب ء در بکرتیناں کہ آ بلکنا آئی سر ء آئی تصویر ھم بوتیں!
	ءُ ھنچش چہ میر مولاداد ءِ گپّاں اشکنگ ء پد من یک ھیالی ئیں نامے ھم ھمے جنین آدم پر کرتگ ات ھمے مسز ڈورسؔ لینگ، چیء کہ منی گوشوکانی تہء کسّ نہ زانت کہ اتحادی جرنیل ءِ جنین آدم ءِ نام کئے ات؟ ھنچش کہ اچ آئی دروشم ء مردم بے خبر اتاں تو ھنچش آئی نام ء کسّ نہ زانت، بلے دُرا ایشی ء ذکر ء، ءُ مروچی میر مولاداد ایشی زکر ء گون من ھنچش کنان ات چو کہ آ گوں آئی وپتگ، پا داھتگ ات ءُ دیوان کرتگ ات!
	ماں مدام زند ء گیش گوئشاں چو کہ گوں مردمانی ایش یک ناجوڑی یے بہ بیت کہ آ زند ء گیشتریں لوزانی تہء مبالغہ آمیزی ءِ زبان ءِ تہء بیان کنت؟ ءُ وش بیت چو کہ بنی آدم تُرس اِیت کہ اگاں آ زند ء ٹھوس صورت ء بیان کرت تو زند اچ آئی در روت ءُ بال کنت پمیشا آ زند ء مدام گیش گوشت تو کہ ھنچش بیان کنت کہ چہ زند ءِ اصلی صورت ءِ جاہ ء یک دگہ نوکیں عکسے جوڑ بیت کہ اے عکس ءُ زند ءِ وتی ٹھوسیں جاور ءِ تہء باز مزنیں پرکے مان اِیت، بلے انگت ء مردم ایشرا دوست کن انت یا کہ دوست دارانت، پرچے؟زاناں کہ میر مولاداد گیش گشی ء مبالغہ آمیزی کنان ات بلے آئی گپ منی تب ء راست نندگء ات ءُ من ء تورگء کہ آ ھر چیز ے کہ گوشگ ات گڑا راست گوشگء ات کہ انگریز جرنیل ءِ جنین ھنچش مارشت کنان بوتگ ات چوکہ میر مولاداد ایشرا بیان کنگء ات ءُ چوکہ بگیر چرے بیان ءُ ذکر ء اتحادی جرنیل ءِ جنین آدم مسز ڈورس لینگؔ ءِ دگہ ھچ بیانءُ زکرے نہ ات۔
	بزاں زند ءِ کشادگی ھمے گیش گشی ءِ تہء ات کہ ایشرا مبالغہ آمیزی گوشگ بلکنا یک گونڈیں لوزے ات کہ اے دروگے نہ ات چیء کہ جرنیل ءِ جنین آدم یک راستی ء حقیقت ئے ات، ءُ آئی نوشتہ کنوکیں کتاب ھم حقیقت ئے ات کہ ایشی تہء دروگ نہ ات، مبالغہ آمیزی ء گیش گشی یے نہ ات بلے گوں دنیا ء ایشی ءِ شنگ ءُ بیان کنگ ءِ ھاترء بلکنا یک گیش گوشگی یے بکار ات کہ چہ مذہبی کتابان بگر تاں ازم ءِ ایدگہ درائیں تک ءُ پہناتاں ھمے ڈولیں یک زبان ءُ لسانے لوٹ اِیت کہ آ یک شئے ءِ رشتگ ء تعقلداری ء بیان بکنت۔ پمیشا میر مولاداد ءِ ذکر ءُ بیان ءِ سرء من ء اچ ایراد نہ ات چیء کہ آ یک راستی ء حقیقت ء بیان کنگ ء ات ءُ چہ وتی جند ءِ ذات ءِ رشتگ ء بیان کنگ ء ات، بلے آ چارگء ات کہ اگاں آ ھمے حیالی ئیں جنین آدم ء بدیستین تو چون دیست؟ اے ڈولیں باطنی رویہ ء راھبند مذہب، ازم، آرٹ، فلسفہ ءُ نفسیات درائیں علمانی بن ءُ سر ات کہ بگر چہ ھمے باطنی ذکر ء بیان ءُ دنیا ءِ ھر شئے ھر چیز ھشک ءُ ویران ء بے معنہ ات۔ من وتی جند ءِ ذاتی بے معنائی ءِ مارشت ء چہ انکس دلدوھر پمیشا اوں کہ من مُدام ایدگرانی چمانی تہء دنیا ء دیستگ ءُ کدی جہد نہ کرتگ کہ وتی پیمء دنیا ء بچاراں! ءُ میر مولاداد بلکنا اچ من لکّ درجگ شر ات بلکنا شرتر ات کہ آ وتی چمانی تہء انگریز جرنیل ءِ جنینء چارگء ات ءُ بلکنا باز شرتر چارگء ات کہ اچ آئی سبب ء منی وتی دماغ ءِ تہء انگریز جرنیل ءِ جنیادمءِ یک عکس ءُ تصویرے جوڑ بوتگ ات۔
	پدا گپ جنان ماں چہ دمب ء نزیک اھت ایں تو ادء مرک ءُ موت ءِ پیمیں چُپی ءُ حاموشی یے ات کہ ترندیں گواتانی روھوانی تہء ایشی پرشتگیں آسن، دیوالانی کڑک ءُ بام یک گریئگء اتاں ءُ ھیسکگ ء اتاں چوکہ آ چہ یک مزنیں دردے ٹپّی بباں، ریش بباں ءُ بے واک بباں!……
	من یک تلگ ءِ سرء اوشتاتگ ات کہ آئی پشت ء یک گسے نوں ڈھرتگ ات ءُ من میر مولاداد ء جست کرت:
	’’میر تئی چے حیال اِنت جرنیل ءِ وتاک ھمیش بوتگ‘‘
	’’واجہ کار من ء ھنچش مارشت بیت چیء کہ درائیں گسانی تہء مزنیں گس ھمیش انت ءُ ایشی دیمء اے تلگ ء برزگ انت کہ ادء بلکنا آئی زال کار نندوک جمڑی ءِ روچ ء ایر کپاں دیستگ……!
	میر مولا داد دور کرت ءُ ھما تلگ ء لک کپت کہ ھموداں من اوشتاتگ اِت اوں ء تلگ ءِ بُرزی ءُ پتنی ء چاران گوشان بوت...
	من حیال کرت میر مولاداد کدی جیونی ءِ نوکیں نام ء نہ گپت بلکنا مدام ایشرا چہ آئی کوھنگیں نام جمّڑی ء یات کرت ءُ من ء وت جیونی ءِ ھچ کوھنگیں نام دوست ات ھمے جمّڑی کہ نوں بدل بوان جیونی بوتگ ات ء باز مردم نوں ایشر جیوانی گوشتگ اں کہ ایش گیشر بدزیب لگّ اِت، پمیشا جمّڑی من ء گیشتر شر لگّ اِت...
	’’بلکنا آتلگ ءِ سرء نہ نشتگ ات ءُ بلکنا آ چہ وتی کھڑکی ء جمّڑی ءِ روچ ایرات ءِ ندارگء کرتگ ات۔‘‘ من گوشت ءُ میر مولاداد گوں من تپاک بوت
	’’ایش ھم بوت کنت…… واجہ کار…… بلے من ء لگّ اِیت، کہ آتلگ ءِ سر ء نشتگ۔‘‘
	’’ایوک ء؟‘‘ من جست کرت ءُ میر مولاداد بشکندگ بوت ءُ جست ءُ پرس کرت۔ 
	’’چے متلب؟‘‘
	’’ھمے منی گوشگ ءِ متلب ایش انت کہ زال کار روچ ءِ کپگ ء ایوک ء چاراِتگ یا کہ گوں وتی مرد ء؟‘‘ من گوشت ءُ میر مولاداد چو کہ گُڑاِت کہ منی جست ءِ پسّو ء چون بداں…… ءُ یک درے چپّی ء پد میرمولاداد گوشان بوت۔
	’’ایوک ء چیء کہ آئی مرد مدام وتی جنگی کارانی تہء گٹّ بوتگ کہ اے بحری جہاز ء بچار، آئرا شربکن آئرا دیم بدئے۔ پمیشا تو اے بزگ ادء تلگ ءِ سر ء نندوک وتی بزگی ءُ یکتہنائی ءِ سر ء ارس شلان بوتگ ات ءُ پدا چپ چپ جمڑّی ءِ روچ ءِ ایرات ء چاراِتگ۔‘‘
	ءُ من بشکندگ بوت اوں: تو آئرا باز بزگ حیال کن ئے۔ آ گوں وتی مرد ء گوں بوتگ، آ ایوک ھما دمان بوت وھدے آئی مرد آئرا پشت ء لندن ءِ سردی ءِ تہء بہ اشتیں ءُ وت ادء ایوک ء بہ اھتیں۔ آئی مرد گون ات آ ایوک ءُ تہنا نہ ات چوکہ تو حیال کن ئے!‘‘
	میر مولاداد ءِ مزنیں دپ ءُ مزنیں پونز چو کہ گیش پراہ بیان گوشت..:
	’’انگریز ءِ مرد ءُ جنین ھر دوکان باز سُج اِیت، بچار یک جنین آدمے وتی تہنائی ء چہ پائدگ ءُ سیت چست کنان یک کتابے نوشتہ کرت……‘‘
	’’پمیشا کہ آ دنیا ءِ مستریں قومانی تہء شمار باں ءُ مستریں قوم ھمے ڈولیں کار کناں، مئے پیمء وتی جنین آدماں چار دیوالی ءِ تہء بند نہ کناں……‘‘
	’’تئی گپ راست انت‘‘ میر مولاداد گوشت ءُ پدا ماں ھر دو چپ بوتاں ءُ دمب ءِ چپی ءُ حاموشی ء چاران بوتاں۔
	رند ء ماں دمب ءِ ایدیم آدیم گردان بوتاں کہ پرشتگیں رزانانی شیشگ ءُ شیشٹرونک کپتگ اِتاں ءُ جاہ جاھے الماریانی تاک درا بوتاں کہ نوں میر مولاداد چو یک زندہ گیں گواہ ءِ پیمء من ء ھر چیز ء پیش داران ات۔
	’’ادا بچار واجہ کار! اش آیانی بجلی گھر بوتگ، اے آیانی ’میس‘ ءِ جاہ بوتگ…… اے آیانی باسکٹ بال، بیس بال ءُ والی بال ءِ میدان بوتگ۔ ءُ آبچار آ مزنین سوئمنگ پول ء…… کہ ادء مرد ءُ جنین گوئشاں یکجاہ بررتکگاں۔ اُدا آیانی بال روم ء چاپ ءُ ڈانس بوتگ۔ آیانی اسکول آ آیانی اسپانی آخر، بچار انگریز چنکس ھوشیاریں قومے!…… ادء ھر رنگء آیانی پارک، اسٹیڈیم ء نہ زاناں چے بوتگ۔ ادء یک کسانیں بازارے بوتگ۔ بار بوتگ۔ شراب ءُ کباب بوتگ۔ ءُ آ سک وش بوتگ انت، جنگ ھم کرتگ، وتی زند ء گوازینتگ ھم پہ شری!…… چشیں قوماں بگوش..! 
	میر مولاداد ءُ من تاں دیر اتحادی پؤجی چھاونی ءِ تہء گردان بوتیں ءُ گوئزوکیں زمانگانی یاتانی تہء سرو چیر بوتیں بلے من ء گیشتر مسز ڈرس لینگ ء گوں حبّ ات کہ آ جمّڑی ءِ روچ ایرات ءِ سر ء کتابے نوشتہ کرتگ ات ءُ من میر مولاداد ءِ منت وار اتاں کہ آ من ء مروچی ھما جاہ ء آورتگ ات کہ اُدء اے کتاب ء نوشتہ کنگ بوتگ ات کہ یک صورتے ء من وتی شوھاز ءِ تہء یک گامے دیمی زرتگ ات کہ کتاب ءِ نوشتہ کنگ ءِ ھندءُ جاہ ء رستگ اِت اوںءُ یک حدے ء من وتی دماغ ءُ پکرانی تہء یک عکسے ھم جوڑ کرتگ ات کہ ائے کتاب ءِ نوشتہ کنوک چونیں زال کارے ات بلے کتاب تنے وھدی منء را دست نہ کپتگ ات۔ بلے میر مولاداد ءِ دلبڈی ءُ امیتانی سر ء باور کنگ ء پد من ء اُمیت ات کہ اے کتاب الّمی مارا دست کپ اِیت۔ ءُ من ھمے لیکہ ءِ ھاترء جمڑی، جیونی اھتگ ات اوں ءُ مئے مروچیگیں چاست نودانی چیرا زر ءِ سرگوئش ءِ تہء گوستگ ات……!
	پدا من ءُ میر مولاداد جمّری ءِ ریسٹ ھاؤس ءِ تہء اھت ایں کہ ھموداں من وتاک اِت اوں کہ اچ اُودء پیروزگی رنگ ءِ زر چٹ لوچ ءُ لگڑ منی چمانی دیمء درا ات کہ من آئرا شپ ءُ روچ چاران اِت اوں..
٭٭٭
















2
شپ
	من ءُ میر مولاداد تاں دیر ریسٹ ہاؤس ءِ تلگ ء نندوک جمّڑی ءِ گوزند ءِ سر ء کپوکیں روچ ءِ ندارگ ء کنان بوتیں۔
	مئے سیمی ھمراہ داد جان پمن بئیر آورت وھدیکہ میر مولاداد پیپسی وران بوت۔ 
	وھدیکہ روچ کپت ءُ پیروزگی ئیں آپ چو تیل ء سیاہ گردان پد چو پوت گل سیاہ ءُ آمون بوت تو ماں چہ تیاب ء انگر ایوک ء سیاہ تہاریں شپے دیست کہ ایشی تہء ڈگار ءُ زر ءُ آپ درا یک رنگ ءِ تہء ھوار سوار بوتاں کہ کسّ نہ زانت کہ یادگار کجا کُٹّ اِت ءُ آپ چہ کجا بنا بوت؟
	باھڑ ءُ ساوڑ ءِ موسم ء ماھی ءِ شکار باز کم بیت بلے شپ ء گوں روچ ءِ کپگء چولانی جش ءُ لہڑ ءِ تہء پرک کپ اِیت ءُ چہ تیاب ءِ نزیک لہتیں یکدار پہ مدگ ءِ شکار ء زر ءِ چولانی سر ء برز جال بوان باں کہ شپ ءِ تہء آیانی حرکت ایوک ء پہ آیانی ڈیواھاں پدّر بیت کہ چو جن ءِ چراگاں شپ ءِ تہاری ءِ تہء انگر آنگر حرکت کنان باں……
	ءُ نوں من ءُ میر مولاداد ءُ داد جان سیاھیں زر ء چاران اتیں۔ دادا جان پما نان ءُ آپ ءِ بندوست ءِ ھاترء وروم ء شت ءُ اھت پمیشا آ بلکنا پوہ بُوگء نہ ات کہ ماں کجام فرکوئینسی ءِ سر ء گپ جنان اتیں!
	یکدارانی منّ ءِ چراگاں چاران من چہ مولاداد جست کرت:
	’’مارا کتاب چہ کُجا دست کپ اِیت؟‘‘
	’’واجہ کار تو وانندگیں مردمے ئے، تو وت زان ئے کہ ایش چہ کجا دست کپ اِیت؟…… یک رندی ادء، ھمے ریسٹ ھاؤس ءِ تہء یک جنکےءُ ورنائیں بچک اھتاں ءُ منی مہمان بوتاں کہ آ یک گیری سرکاری ادارگے ءِ تہء کار کنگء اتاں، آ تیاب ءِ سر ء سبز ءُ سبزیں سر کُکانی سر ء پٹ ءُ پول کنگء اتاں کہ نوں مئے تیاب ءِ سر ء آیانی نسل گار ءُ زیان بُوگء اِنت…… ءُ من چہ ھمے ورنائیں مرد ءُ جنکّ ء سہی بوت اوں کہ اے کتاب ءِ باروء آ ھم زانتاں کہ جمّڑی ءِ تیاب ء یک جرنیلے ءِ جنین آدمےء کتابے نوشتہ کرتگ ات …… ءُ ایشانی گوشگ ھمیش ات کہ اے کتاب امریکائی کتاب جاھے ء ھست، ساڑیگ ءُ موجود انت……!
	من وش بوتاں کہ اے کتاب ءِ باروء باز مردم زانتاں بلے تنے وھدی کسّے ء را خبر نہ ات کہ اے کتاب کجا انت؟
	پدا من کرار کرار وتی بیئر ء وران بوت ءُ وتی دیمء سیاہ تہاریں شپ ء چاران بوت ءُ ڈورس لینگ ءِ باروء پکر جنان بوت۔ نوں جرنیل ءِ جنین آدم ءِ نام منی دماغ ءِ تہء ڈورس لنگ چو سنگ ءِ چشکھ ء نوشتہ بوتگ ات کہ اگاں کدی من ء ھمے کتاب دست بہ کپتیں ءُ ایشی تہء آئی نام دگرے بوتین تو ھم من ء باور نہ یات کہ چہ ڈورس لینگ ء جتا نامے بوت کنت۔ زند ءِ چہ کلّاں مزنیں راز ھمیش انت کہ مئے دماغ ءِ پشت ء سمبل ءُ اشارگ باز طاقتور ءُ زور آوریں صورت ء کار کن انت کہ مئے دماغ ءِ پشت ء جوڑ بوتگیں اے سمبل انکس زور آور انت کہ چہ مرک ء بگر تاں زندگانی مئے زند ءِ درائیں عمل ءُ حرکت ھمے اشارگ ءُ سمبلانی سر ء کار کن انت کہ نوں کتاب ءُ کتاب ءِ نوشتوک، شانویس ءِ یک اشارگے منی دماغ ءِ پشت ء جوڑ بوتگ ات ءُ ھمے اشارگ من ء دیمء بران ات ءُ من وتی تہء یک زندگانی ءُ یک حرکتے مارگء ات کہ ساری منی زند ءِ عمل ءُ حرکت ءِ سرچمگ چو بزاں ھشک بوت اتاں چیء کہ منی اشارگ، منی دماغ ءِ پشت ء ھما سمبل ءُ نشان چو کہ بے معنہ بوتگ ات کہ من ء پہ زندگانی ء اِلگء نہ اتاں چو کہ نوکیں زند ءِ تہء آیانی اھمیت زیان ء گار بوتگ ات، بلے نوں من یک نوکیں زندے مارشت کنان ات ءُ من ء ھنچش تورگء ات کہ تانکہ من اے کتاب ء درنہ کرتگ ءُ تانکہ من ایشرا نہ ونتگ کہ ایشی تہء چی یے پوشیدگ ات، تنا وھدی چو کہ منی جست جو ءُ سرپدی ء ھچ دلبڈی یے مہ رستین!…… من ء اے کتاب ءِ شوھاز ات ءُ من وش اتاں کہ میر مولاداد پیمیں باور ءُ واکبین مردے منی دست ء اھتگ ات ءُ من ء الم ء یکین ات کہ میر مولاداد ءِ مدت ءُ کمک ء من اے کتاب ء درکاریں!
	بئیر ءِ لہتیں گلم وران من ء ھر چیز وش توراِت ءُ من میر مولاداد ء دیمتر ء جست کنان بوت۔
	’’تئی حیال ء جرنیل صاحب ءِ جنین گواچنی زیبا ء وش شکلیں زانتکارے بوتگ؟‘‘
	من میر مولاداد ءِ دیمء سیاہ تہاریں شپ ءِ تہء گندگء نہ ات بلے من زانگ ء ات کہ آ بشکندگ ات۔
	’’انگریز وت زیباں باں، واجہ کار! منی حیال ء آ الّمی زیبا شکلیں زال کارے بوتگ، ایشی تہء اچ شکے نیست۔‘‘
	’’تئی ھیال ء آئی چمّ سبز بوتگ انت کہ سیاہ؟‘‘
	’’من انکس نہ زاناں واجہ کار!…… بلے من انکس الّم ء زاناں کہ انگریز زال کارانی چمّ مدام سبز باں، چو پشک ءِ چماں!……
	ءُ من کنداِت۔ ’’من ء پیشی ء پشک چمّین زال کار کدی دوست نہ باں۔‘‘
	’’پرچے واجہ کار؟‘‘
	’’سبز چمیں مردم دروہ باز ءُ چالاک باں، من گوشت ء میر مولاداد پسو دیان بوت۔ 
	’’بلے انگریز زانتکاریں مردم انت آیانی تہء چشیں حاصیت نہ باں، مئے سیاہ چم چے چہ دروہ بازی ء دور انت، انکس دروہ بازی کہ مئے سیاہ چمانی تہء ھستاں انگریزانی سبز چمانی تہء نیست انت‘‘۔ ءُ پدا میر مولاداد ٹکایے جنان گوشت: ’’مئے اسپیت چم وتی بے حیائی ءِ تہء نام کپتگ انت، شکر پہ سبز چمان نہ کہ پہ بے حیائیں اسپیت چماں!‘‘
	من چہ وتی بیئر ءِ کرار کرار وارتگ ء ٹپی بُوگ ءِ سبب ء گوں دل ءِ پھر ء کھندان بوت ءُ میر مولاداد ء ھم وش اھت کہ آ چہ وتی دل ءِ جہلانکیاں کھندان بوت کہ آئی سینگ ءِ تہء چست بیوکیں ھیسکگ ءِ توار ھم اھتاں۔
	پدا من چپ چپ وتی بیئر ء وران ء گلم کنان زر ء چاران بوت کہ کدی کدی زر ءِ چولانی شپگ ءِ توار اھت چو کہ کسے تگردے ء بہ درنز اِیت...
	’’میر مولاداد منی یک جستے ءِ پسّو ء بدئے۔‘‘ من گوشان بوت اوں...
	’’ءُ منی آ جست ایش انت کہ زِر ءِ چول دم نہ براں؟‘‘
	’’چہ چے ء دم ببراں؟‘‘
	’’چہ استگ ءُ پاد آئیگ ء پدا پُشتی روگء !‘‘
	میر کھنداِت: ’’واجہ کار تئی جستانی پسو گوں من نیست بلے من زاناں کہ ایشاں یک زور ءُ طاقتے پرمااِیت۔‘‘
	’’آ زور طاقت کئی انت؟‘‘
	’’حدا‘‘ میر مولاداد پسّو دات۔
	’’بلے بنی آدم انگت ء تیاب ءِ سر ء اوشتگ ء پد ا چ وت ء جست کنت کہ اے چول پرچا پاد کایاں؟ چے چہ حدائی حیال ء پد بنی آدم ء دلبڈی نہ رس اِیت کہ اے درائیں عمل ءُ حرکت چہ حدائی نیمگ ء انت؟ انگت ء اے دنیا ءِ راز ء زانگ لوٹ اِیت، حدا ء زانگ لوٹ اِیت، راستی ء زانگ لوٹ اِیت ءُ زر ءِ چولانی برزی ءُ جال ء زانگ لوٹ اِیت کہ چو کہ تنے وھدی آ پیلو نہ انت چو کہ وتی وجود ءِ شوھاز ءِ تہء آئرا بازیں پادکل ء ڈاکناں چہ گوزگی انت۔ ا ٓکجام مفکر انت کہ گوشتگ کہ یک زمانگے من ء وتی جند ءِ وجود ءِ شوھاز ات کہ من ء حدا شوھاز بکار نہ ات، بلے نوں کہ من وتء را شوھاز کنگء اوں تو من ء ھنچش توراِیت چو کہ من وتء را نہ بلکنا حدا ء شوھاز کنگء اوں۔ بنی آدم درائیں عمر راستی ءِ شوھاز ءِ تہء مشکول اِنت…… آ وتء را کدرت ءُ حدا ء پوہ بُوگ لوٹ اِیت ءُ پریشی آ ڈول ڈولیں نظریہ جوڑ کرتگ ءُ آ سرسیٹ کنان کدی ادا ءُ کدی اودء تاب کنان انت تانکہ راستی ء بزانت بلے راستی ءِ زانگ یک واھگے یک جہدے ،راستی زانگ نہ بیت، بلے راستی ءِ واھگ مُدام است، راستی ءِ زانگ ءِ جدلیات ءِ منطق ھمیش انت کہ ایش نمود ءُ ردوم ءِ تہء انت، ھر چیز رُدان اِنت، ھر چیز چہ کوھن ءِ لاپ ء پیدا بوان انت نوک بوان انت، ھمے زندگانی انت، ہراکلٹیسؔ ایشرا آچ ءِ جمجلائی ءِ نام داتگ، تو دو رندان تچوکیں آپ ءِ تہء پاد، ایر کُرت نہ کن ئے، دوئمی وار آپ بدل بوتگ……
	من پکر جنان بوت بلے من اے گپان گوں میر مولاداد نہ کرت چیء کہ میر مولاداد ءِ صافین پکر ء حیالے ات ءُ من نہ لوٹ اِت کہ آ فلسفہ ءِ چشین مزن مزنیں جستاں سرءُ چیربہ بیت چو کہ من سرءُ چیر اتاں…… ءُ من ھمے ھاترء سرءُ چیر اتاں کہ اے جست پمن و سُن نسبت اتاں چو کہ بگیر اچ ایشاں من زندگ نہ بوتاں۔ من وتی زند ءِ تہء چو منی دیمء انوئیں سیاھیں شپانی پیمء سیاھی دیستگ، درد دیستگ،ڈکھ دیستگءُ بے پاوانیں تکانسری دیستگ، غصہ دیستگ، شک ءُ شبینگ دیستگ، ءُ چہ وتی ذات ء درکپگ ءِ ترس ء گوں دوچار بوتگ ءُ پدا ایوک ء منی سگ منی برداشت، منی عقل من ء سکین داتگ کہ زند وتی درائیں سیاہ تہاریاں ابید وش ات کہ ایوک ء ایشی ء یک حدایے بکار ات کہ آئرا سکین بداں ءُ ائے حدا ءِ جدلیات منطق ھمیش ات کہ ایش ھست ات ھم ءُ نیست ات ھم کہ ایش یک نظام ءِ تہء نہ ات....
	ءُ نوں کہ من ادء جمّڑی ء اھتگ ات اوں تو اصل ء کتاب ءِ شوھاز ء گیش آ راستی ءِ شوھاز ء پہ اھتگ ات بلے کتاب ءِ شوھاز یک وسیلگ، یک کشکے ات، اے زند ءِ تہء حدا ءُ راستی ءِ شوھاز ھم یک مادی ئیں ذریعہ یے ء بیت، بنی آدم ءِ درائیں شوھاز پہ گیر مادی ئیں چیزاں انت بلے اُدا سربُوگء پہ مادی ئیں حرکتانی شوھاز پکار انت، کتاب ءِ شوھاز اصل ء وتی ارواح ءِ جوھر ء زانگ ءِ یک مادی ئیں وسیلگ ءُ کشکے ات پمیشا من انکس دُور جمڑی ءِ تیاب ء اھتگ ات ءُ من وش اوں کہ میر مولاداد پیمیں سنگت ساتھی یے من ء دست کپتگ ات...
	رند ء ما نان وارت ءُ میر مولاداد ءُ داد جان در کپتاں ءُ من ریسٹ ھاؤس ءِ تہء ایوک ءُ یکتنا منت آں...
	نان ورگء پد من وتی کمرہءِ تہء شُت ءُ کھڑکیاں پچ کُرت تانکہ تیاب ءِ گوات منء لولی دیان بہ بیتءُ من واب بہ روآں...!
	وھدیکہ راستی منی تیاب ءِ گوات ءِ تہء لولی وران وسپگء ات اوں کہ دیر ء کسّے منی دروازگ ء ٹُکینگ ء بوت، منی دل نہ لوٹ اِت کہ من پاد بیاھاں، پدا دوئمی ءُ سیمی وار دروازگ ء ٹکینگ بوت ءُ من پاد اھت ءُ دروازگ ء پچ کت۔ 
	’’میر مولاداد تو؟‘‘ چہ منی دپ ء چو کہ چیگانٹے دربہ کپ اِیت، من گوشت...
	تہاری ءِ سبب ء من میر مولاداد ءِ دیم ءُ شکل ء نہ دیست، بس ھمنکس کہ من زانت کہ آ میر مولاداد انت چیء کہ میر مولاداد مدام وتی گٹ ءِ بن ء گپ جت ءُ گوں وتی زُور ءُ قوت ء گپ جت ءُ نوں ھم آئی ھما توار منی گوشانی تہء آیان ات۔
	’’بیا برواں!‘‘ میر مولاداد گوشان بوت ءُ پدا من آئی ساھگ ء دیست کہ چہ دروازگ دوار ء وتی دیمء تاب دات ءُ من آئی پشت ء روان بوتاں۔ 
	میر مولاداد راستاں راست چہ ریسٹ ہاؤس ء دیمی کوہ ءِ سُنٹ ءِ نیمگ ء روان اتیں، ھموداں کہ کوہ ءِ تچکی ھلاس بوت ءُ جال زر ءِ چولانی گیپ ءُ گاپ ءِ توار ات....
	آ اچ من کمکیں دیمی ات ءُ من آئی پشتء۔ من چرے ھبر ء واکب اتاں کہ دیمتر ء وھدے کوہ ءِ سُنٹ ھلاس بیت کہ آئی آریپیں جالگ ء زر ءِ چول اتاں کہ منی گمان ء میر مولاداد ھموداں اوشت اِیت ءُ وتی دیمء تاب دنت ءُ اچ من جست کنت کہ نوں چے کنگی اِنت؟…… ءُ من دل ءِ تہء بازیں جست اتاں کہ آ اے شپ نیمگ ء من ء کجا برگء انت؟ پرچے برگء انت؟ ءُ ادء چے ءِ پٹ ءُ پول کنگ لوٹ اِیت ؟…… بلے من چپ اتاں، وتی لنٹ بستگ اِت …… کہ اے دمان منی دل ءِ واھگ ھمیش ات کہ میر مولاداد بوشت اِیت چیء کہ دیمتر ء زر ءِ چول اتاں ءُ کوہ ءِ جالگ سرمردانی سر مرد جہلانک ات۔
	ءُ من وش بوتاں کہ میر مولاداد وتی پادان داشت ءُ پمن چک پروشت چو کہ آئرا اچ من گیشتر مارشت ءُ مارگ بہ بیت کہ دیمتر ء کوہ ءِ سنٹ ات کہ اچ ھموداں جمڑّی ءِ حدو حدود ھلاس بوتاں!……
	آ اوشتات، من ھم آئی پشت لہتیں گام دُور اوشتاتاں، من ایوک ء میر مولاداد ءِ ساھگ ء گندگء ات کہ آ گوں من گپ جنان بوت:
	’’بچار! ادء بچار!…… آپ ءِ سر ء کئے اوشتاتگ؟‘‘
	وھدے من ء اُودء زر ءِ سر ء ھچ چیز نظر نہ اھت تو میرمولاداد پمن ترند بوت... ’’نہ گندئے کورئے…… ادء بچار…… تئی کتاب ءِ نویسوک گوں وتی اسپیتین لیوس ء اوشتوک تر وش اھتک کنان انت…… تو انگت آئرا نہ گندئے۔ زاناں تو کور ء زُبن ئے……‘‘ میر مولاداد گوں وتی کانکریں گٹ ء گپ جنان بوت ءُ من ء ارمان بوت کہ آ مپت ءُ مباء پمن زار گرگ ء ات!…… من ء پہ میر مولاداد بداھت، من زر ءِ نیمگ ء چاران بوت کہ اُودء من ء ھچ چیزے نظر آیگء نہ ات، بلے آ کتاب ءِ نویسوک مسز ڈروس لینگ ءِ گندگء ات۔ 
	ءُ پدا آئرا چو کہ منی زرء ھچ نہ گندگء پہ ارمان بوت،آ گوئشان بوت:
	’’تو گواچنی کورئے، ترا زاناں چم نیست، تو ھچ چیز نہ گندئے، اُودء بچار…… ادء بچار آ شوکیں زال کار ء، آئی یلہ ئیں سُہریں موداں، آئی برزیں بالاد ء، آئی چمان، آئی درائیں پیکر ء کہ آ زر ءِ سر ء اوشتوک انت ءُ ترا وش اھتک کنگ لوٹ اِیت بلے تو انگت ء نہ گندئے، من ء ارمان ءُ افسوز اِنت، من ء اچ تئیگ ء گیش تئی سر ء ارمان انت کہ تو اے مہ لقاء ءُ حسن ءِ پیکر ء نہ گندئے کہ آ پر تئی وش اھتک ء اھتگ بلے تو کورءُ زُبن ئے……‘‘
	من ء میر مولاداد ءِ گپانی سر ء افسوس ءُ ارمان بُوگء ات کہ من ء اچ آئی اے امیت نہ ات کہ آ گوں من اے پیمء حبر داں……
	پدا وھدیکہ آ اچ من ناامیت بوت کہ من زر ءِ سر ء ھچ چیزے نہ گنداں تو آ وتی گاماں دیمی زُرت ءُ من وتی پاداں داشت چیء کہ من ء خبر ات کہ ایش جمڑی ءِ گڈی ئیں کُنڈ انت کہ اچ آئی پدزر اِنت، کوہ ءِ جہلانکی انت، بے رحمین چول انت ءُ مرک انت، بلے میر مولاداد انگت ء روان ات چو کہ آئرا خبر مہ بیت کہ دیمء چے اِنت؟
	من یک دم ء آئرا چاران بوت بلے پدا من آئی پدا کوکار جنان رادگ بوت کہ آئرا چہ کوہ ءِ جال کپگ بداران۔ بلے آ روگء ات ءُ منی آئی پشت ء چیگانٹ جنان ات اوں ءُ منی چیگانٹ تاں آزمان رس اِت انت...
	……وھدیکہ من اچ آئی نزینک بوت اوں ،ھمنکس نزینک کہ آئی سر ء آئی سیاھیں ابرشمی ئیں مشہدی پاگ ء بگراں ءُ وتی نیمگ ء بہ چِکّ آں کہ من وتی دست ء تچک کرت کہ نہ زاناں کہ منی دست اودء اڑاِت انت، کہ نہ اڑاِت انت، میر مولاداد ءِ دوئمی گام گوات ءِ تہء برز چہ کوہ ء سست ءُ آ تہاری ءِ تہء زیان بوت....
	ءُ من یک ترند باز ترندیں پوھاڑے جت کہ چہ وتی پوھاڑ ء من چہ وتی ھمے ترسناکیں واب ء چہ سماء کرت کہ نہ میر مولاداد ات ءُ نہ کو مسز ڈورس لنیگ ء نہ کہ دگہ کسّے۔
	من سک ھید کرتگ ات کہ منی درائیں پشک مشگ چہ ھیدان چھڈ بوتگ اِت انت، من پاد اھت ءُ پدا وپت اوں....
	جالگ ء چولانی برز ء بال بُوگ ءِ توار کہ چہ ازل ء تاں ابد جاری ءُ ساری ات من ء لولی دئیان بوت ءُ من مسز ڈورس لینگ ءِ یاتانی تہء واب کپت آں....
٭٭٭
















3
سُہب
	سُہب ء ناشتہ ءُ نیاری ء پد مری مولاداد اھت۔ 
	آ وتی ریش نہ ساھتگ ات کہ آئی کلکانی سر ء پُٹ گیشر ودی اتاں کہ نوں چہ دور ء درا بوتاں، بلے چہ آئی پوشاک ءُ مشہدی پاگ ء پدر بُوگء ات کہ آ گوستگیں شپ ء آرام ءِ سر ء واب شتگ ات ءُ آئی واب پیلو بوتگ ات کہ بگیر چرائی ریش ء آئی اندگہ درائیں بدن ء ڈول ءُ ڈول تازگ تازگ ءُ صاف درا بوت۔ آ مدام بزیں رنگ کارمرز کرت، بزیں سبز،بزیں کشونی سُہر ء بزیں و انگڑی ءُ آ مدام بگیر چہ جراباں کؤش پادا کرت ء آئی نیپگ ءِ کرنچ مدام پشتی نیمگ ء جنوک بوتاں کہ آئی شلوار ءِ کرنچ تاں آئی گوڈاں سر بوتاں، آئی گورء آئی صدری مدام مان ات کہ مان ات۔
	نوں کہ من آئرا دیست تو من ء آئی آیگ دوست بوت کہ مارا یک چیزے ءِ شوھاز یکجاہ کرتگ ات کہ من حیال کرت کہ اگاں من ء انگریز جرنیلے ءِ جنین آدم ءِ نبشتونکیں کتاب ءِ شوھاز مہ بوتیں تو من تیاب ءُ بندر ء چے ء پہ اھت اوں ؟ ءُ اگاں من تیاب ء مہ اھتین اوں تو منی پجّاروکی گوں میر مولاداد چون بوت؟ پمیشاکتاب ءِ شوھاز مارا یکجاہ ءُ تپاک کرتگ ات ءُ نوں وت میر مولاداد ء حب زرتگ ات کہ اگاں اے کتاب دست بہ کپ اِیت، تو آ ھم ایشرا وان اِیت چیء کہ وتی کسانی ء آ چہ کیچ ءِ اسکولے ء پنچ جماعت ونتگ ات بلے پدا وتی وانگ ء یلہ داتگ ات ءُ پدو پد تیاب ء اھتگ ات کہ تیاب ءِ مردمانی ھاترء باز گران انت کہ آ برزگیں ھندوجاھاں برواں! پمیشا میر مولاداد پد و پد برتر کرت ءُ جمڑی ء اھت کہ جمڑی ءِ پیروز گیں آپ ءِ نزینک ء بُوگ ءِ وتی یک تھام ءُ چسے ات۔ تیاب ءِ مردم مید انت ءُ ماھی گیر کن انت، آیانی گرجوشی نیست، آنکہ آ کدی کدی گُرّ انت ءُ ترند باں بلے پدا یکدم چو آپ ء سرد باں، ءُ آ کدی چہ آپ ء دور نہ رواں چو کہ چہ آپ ء دور بُوگ آیانی مرک بہ بیت، من ء مولاداد گوشتگ ات کہ مید دریاءِ توک ء انکس نہ تُرس انت کہ انکس سرام آیاں ھشکیں ڈگار ء کئیت ءُ یک روچی میر مولاداد من ء گوشتگ ات کہ من آئی ھمے ھبرانی سر ء باز سک کھند اِتگ ات کہ مید ء شپ ء پہ مِس کنگء آئی جنین ڈن ء بارت چیء کہ ھشکی ء مید تُرس اِیت، کہ وتی جنین ءِ ھمرائی ء ڈنّ ء روت...
	وت میر مولاداد میدے نہ ات بلکنا آئی پس چہ برزگ ءِ کوھان ادا آباد بوتگ ات کہ پشت ء آئی قوم ءُ قبیلہ یے ات ءُ آ وتی ٹک ءِ مزن ات پمیشا میر گوشگ بوت کہ اُدا برز کوھانی تہء آیانی لہتیں کشک ھشکیں ڈگار اتاں بلے پدا آئی پس ء چے حیال اھتگ ات کہ آ وتی میتگ ء ھشکیں ڈگار یلہ داتگ ات ءُ تیاب سر ء اھتگ ات ءُ وتاک بوتگ ات کہ ادا پر وت یکدارے گپتگ ات کہ ماھی ءِ واپارء کنت....
	بلے گوں میدان کاروبار کنان آئرا وار نہ وارت چیء کہ اُدا برز گیں کوھانی تہء وتی ھشکیں ڈگارانی سر ء نندوک آ وتء را میرے حیال کرت کہ اداد ھر ساعت ء آئرا کار کنگی کپت ءُ میدانی گپّان گوش دارگی کپت!
	پمیشا میر مولاداد ھم چو وتی پس ء آزات حیالیں مردمے ات کہ آئرا ھم ماھی ءِ واپار دوست نہ ات ءُ آ ھم لوٹ اِت کہ گوں مزنیں مردمان ننداِیت ءُ نوں آ میدانی باروء گپ جت تو زانگ بوت کہ بندر ء تیاب ء نندوکیں مید ءُ ماھی گیرانی وتی یک دود ءُ ربیدگ ءُ نفسیاتے ات کہ آ ڈنی مردمانی وس ء چہ ڈن ات کہ ڈنی مردم چہ کوھانی برزگ ء ھشکیں ریک ءُ تلاران چہ آئیگان تیاب ءِ سر ء وتء را گوں میدان ھم رنگ نہ کرتاں کہ نوں میدانی وتی یک جتائیں ڈول ءُ رسم اتاں آنکہ ایشی چہ برزگ ءِ آباتی ء جتائیں ذاتے نہ اتاں کہ یک زبان ء یک پیمیں پچ ءُ پوشاک ء دود ءُ ربیدگی ڈیل ءُ ڈول کرتاں بلے آ چہ تیاب ء برزگ ء ھر مردم ء ڈنی مردم ھیال کرتاں، پمیشامیر مولاداد تیاب ءِ سرء میدانی حاصیں نفیسات ءِ حوالگ ء گپ جنان بشکھندگ بوت ءُ گوشت کہ بچار واجہ کار پرے میدان من ھم ڈنی مردمے اوں؟
	مید جنگ ءُ چوپ کنوکیں مردم نہ اتاں، آ وتء را سک سکین زاہ داتاں ءُ کوکار جگّا باز کرتاں بلے کدی وتء را نکسان نہ داتاں چیء کہ دریاءِ شکار ء زندگ بوگ ءِ وتی جہد ءِ تہء پر ایان کم موقعہ ھست ات کہ آ وتء را ایدگہ چیزانی تہء دور بداتین انت۔ پمیشا آ چپ اتاں، وتی کار ء کرتاں، وتی لیکو ءُ زھیرونکاں جتاں ءُ کدی کدی وتء را زاہ داتاں کہ آیانی زاہ ءُ دژماناں گوشدارگ ء پد مردم نہ زانت کہ غصہ بکرتیں یا کہ بہ کھند اِتیں..
	میر مولاداد آیانی مسکرہ ء زبان دراجی ءِ گپان گوں من کرت تو منی لاپ چہ ھندگ ء درد کرت کہ آیانی زبان سک گران بلے سک شیرکن ات ءُ آ گوں وت ھنچشیں گپ جتاں چو کہ ایدگرانی سر ء مزنیں احسانے بکناں چوکہ یک ماھی گیرے وتی جانشواں گوشتگ اڑئے بچکاں! شما چے ء پہ اِدء ھشک نندوک اِت، برواِت کار بکن اِت۔ زاناں کہبگ ئے ناں دہ روہ وراِت بلے کار کنگ ءِ وھداں شمئے دست ء پاد پرشتگ انت۔ گاتہ پرئے! بزاں شمارا زورگ ءُ حکومت ءِ دست ء دیگ لوٹ اِیت ، ادا جیل ء قہبگے مالوم بیت کہ کار چے ء گوشاں؟ شما نہ زان اِت کہ لاپ لوٹ اِیت ۔ اوئے بچکاں! پادا اِت کار کن اِت.... نہ کہ ھشکیں نان ءِ لنککے ھم شمئے بہت ء نہ انت....
	میر مولاداد میدانی گپاں باز پہ شری کُرت ء من کھنداِتاں ءُ پدا من ء حیال اھت کہ گواچنی ایش پہ میر مولاداد مشکل ء گرانیں کارے ات کہ آ گوں میدان بہ نشتیں ءُ ماھی بہ گپتیں…… نہ ……نہ میر مولاداد ء حدا پہ دگہ چیزے پیدا کرتگ ات۔ میر مولاداد یک دگہ چیزے بوگ لوٹ اِت ءُ من ء میر مولاداد ءِ ھمے واب ءُ واھگ دوست اتاں۔ 
	مروچی سہب ءِ میدانی سر ء لہتیں گپ جنگ ء پد من میر مولاداد ء وتی گوستگیں واب ءِ ھال دات تو آ کھنداِت ءُ من آئرا گوشتگ کہ من سکّ وش اوں کہ آ زندگ ءُ سلامت منی دیمء اوشتوک انت۔
	’’من نہ مراں... میر مولاداد گوشتءُ یک زرئے چُپی ء رند گوشت،
 من مراں ضرور بلے چُش زوت نہ مراں‘‘
	’’تو کدی مہ مر‘‘ من گوشان بوت۔ ’’تو شرین مردمے ئے تو جمڑّی ءِ تاریخ ء زان ئے، تو ایدگہ مردمان حال دئے، تو اے حاک ء گوں مہر کن ئے، تو جمڑی ءِ حاک ء وتی چمانی سرمگ کن ئے، پمیشا من نہ لوٹاں کہ تو بمر۔ تو زندگ ببو۔ چیء کہ گوستگیں شپ ء منی دست تئی مشہدی پاگ ء رسینتاں بلے تو ترند ترند گام زوران ات ئے کہ من ء موقع نہ رست کہ من تئی پاگ ء بہ گپتیناں ءُ ترا وتی نیمگ ء تیلانک بداتین کہ پدا تئی پاد چہ ڈگار ء سستاں ءُ تو چہ منی چماں زیان بوت ئے ءُ من یک چیگانٹے جت!
	من دیست کہ میر مولاداد ءِ چم تر بوتاں۔ پمیشکا نہ کہ آ منی واب ءِ تہء وتی مرک ء دیستگ ات بلکنا پمیشا کہ آ منی دل ءِ اوماناں، مارشت کرتگ ات ءُ آئرا بلکنا اولی وار مارشت بُوگء ات کسے آئرا مارگء اِنت، کسے آئی باروء پکرکرتگ ات ءُ کسے آئی دل ءِ لہڑگاں پوہ بوتگ ات.... زند ءِ تہء دومیانی دل ءِ لہڑگ ءُ حبانی قدر کنگ زند ءِ مزنیں نیکی یے ات کہ اچ ایشی گیشتر نیکی دنیا ءِ تہء نیست ءُ بلکنا اچ ایشی گیشتر وشی دنیا ءِ تہء نیست، اے دراج، تچک، کشادگ ءُ چہ بنی آدم ءِ وس ء ڈن دنیا ءِ تہء ایوک ء وتی ھمزات ءِ یعنی بنی آدم ءِ ڈکھ ءُ درداں مارشت مردم ء وش کنت نہ کہ جلاکیں روچانی نور ءُ برزیں کوھانی تلار پیمیں زند ءِ درد ءُ ڈکھ ءُ جاک و کنٹگ مردم ء سک مونجا ءُ ملور کناں، بلے وھدیکہ مردم ایدگرانی درداں مارشت کنت تو آئرا وتی جند ءِ بار ء گرانی سُبک لگ انت...
	پمیشا میر مولاداد ء یک وشی یے مارشت بوان آت کہ من پرائی وتی وابانی تہء پریشان و مونجا بوتگ ات اوں۔
	من میر مولاداد ء چاراِت ءُ وش بوتاں کہ آ زندگ ات آنکہ منی واب سک ترسناک اتاں، پمیشا آئی ھوش ء چپ کنگء پر من گوشت۔
	’’مروچی کتاب ءِ پٹ ءُ پول ء کجا روگی انت؟‘‘
	من دیست کہ میر مولاداد تاں دیر یک مزنیں دمےء ھچ گپ جت نہ کُرت، چو کہ آئی دل ء ھچ گپ ءُ ھچ ھبرے در مئیت....آئی درائیں گپ آئی چمانی تہء بیاھاں ءُ مچ بباں!
	رند ء آئی ارسانی یک ترمپے آئی کلکانی ھڈ ءِ سر ء یکدم اوشتگ ء پد ریڑھ کنان آئی ریش ءِ ٹالین اسپیتین مودانی تہء اڑاِت کہ میر مولاداد وتی مشہدی پاگ ءِ تہء ایشرا پاک کنان گوں وتی کانگریں ءُ پلوتگی ئیں توار ء گوشت۔
	’’تو ھر جاہ لوٹ ئے من گوں تو کایاں، تو گوش ئے کہ تو چرے کوہ ء جمپ بجاں من جناں، تو لوٹ ئے من وتء را زر ءِ تہء دور بہ دیاں، من وتء را دور دئیاں، تئی حکم بہ بیت واجہ کار!‘‘
	نوں منی واری ات کہ من پہ چشیں وپاداری ء بگریہاں، بلے من وتی ارسان داشت ءُ منی لُنٹ کرار کرار سران بوتاں کہ میر مولاداد ایشرا زانت کہ من بنی آدم ءِ ھمے کسان کسانیں مارگ ءُ مارشتانی سر ء گُڑ اِتاں کہ ھمے آدم زات کہ نام لوٹ اِیت ، دولت لوٹ اِیت ، عزت لوٹ اِیت ، طاقت لوٹ اِیت ، بلے آ چہ بنی آدم ءِ ھمے نازرکیں مارشتاں چہ زہر انت کہ وھدے ھمے نازرکیں مارشت آئرا زوران تو آوتء را چہ زمین ء چست حیال کنت کہ کس مذہبی تجربگے، کسی دگہ ازم ءُ صوت ء سازے آئرا انکس برز چہ ڈگار ء نہ زوراِیت چو کہ بنی آدم ءِ ھمے نازرکیں حیالانی بانزلاں بال کنان آ چہ وت ء، چہ دنیا ء چہ ہر چیز ء برز ء بالا بیت، چوکہ آ وتی انسان گری ءِ گڈی ئیں مزّل ء رس اِیت...
	’’میر مولاداد چے گوئشاں، اے زند چنکس مزنیں رازے ءُ ماں چنکس کسان ایں، چنکس گونڈ ایں، چنکس ترسوک ایں، چنکس بزدل ایں، چنکس ناپاک ایں، چنکس گناہ گار ایں، بلے دوئمی نیمگ ء…… خیر میر مولاداد کتاب ءِ باروء نوکیں حال؟‘‘
	’’کتاب ءِ باروء ھما جنکّ ء خبر انت کہ لہتیں روچ ساری ء ادء اھتگ ات گوں دوئیں ورنایاں چو کہ من ترا حال داتگ ات کہ آ مئے تیاب ءِ سبزیں سرکک ءِ نسل ءِ زیانی سر ء پٹ ءُ پول کنان اتاں۔ ءُ زی من ء جمڑی ءِ تحصیلدار نذیر حال داتگ کہ ھمے ٹولی یکوارے پدا آیگء انت۔‘‘
	’’کدی؟‘‘ جست کرت۔
	’’باندا پوشی، چیء کہ اے جنکّ امریکہ بوتگ ات ءُ ھما شپ ادء ھمے کتاب ءِ سر ء بازین گپ بوت اِتاں کہ من گوں آیان انکس دلگوش نہ بوتاں، بلے اے ٹولی بیت، چوکہ تحصیلدار نذیر گوشگء ات کہ آ باندا پوشی پدا کایاں کہ بلکنا اچ آیاں مارا گیشتر مالوم داری بہ رس اِیت۔‘‘
	من چپ بوت چو کہ من ء دگہ حیالے بئیت...
	’’نوں کجا برواں؟‘‘ من جست کرت ءُ پدا میر مولاداد گوشت۔ 
	’’مروچی ھچ جاھے روگی نہ انت چیء کہ مروچی من اِدء ریسٹ ھاؤس ءِ تہء پرتو اسپیتین’ پمفلٹ‘ ماھی گرادگ ءُ شر کنگء اوں، تو کدی اسپیتین پمفلٹ وارتگ واجہ کار!‘‘
	من زانت کہ مروچی میر مولاداد ءِ ھچ جاھے روگ ءِ تب نہ ات پمیشا من چپ بوت اوں۔
	پدا داد جان اھت کہ میر مولاداد آئرا چیزے پرمات ءُ آ در شت۔ 
	ماں ریسٹ ھاؤس ءِ برآمدگ، کاپر ءِ چیرا نندوک اتاں کہ تحصیلدار نذیر وتی پک اپ ءِ تہء اھت ءُ گوں من ءُ گوں میر مولاداد دست دات۔ بلے چرآئی ڈول ء ھنچش خبر کپت کہ آ باز ھولکی ءُ تلواری ات۔
	’’گوں تو کارے ھست میر مولاداد۔‘‘
	’’چے خبر انت؟‘‘ میر مولاداد گوشت ءُ پدا نذیر ء چو کہ منی ساڑی بوگ ءِ مارشت بہ بیت، آ وتی دلگوش ء گوں من کرت۔
	’’بہ بکش واجہ کار، مارا میر مولاداد ءِ لوٹ پمیشا بوتگ کہ تیاب ءِ سر ء پنچ مڑھ یعنے لاشگ گندگ بوتگ انت کہ لاش تازگ انت چو کہ لہتیں ساعت سازی آ مرتگ انت کہ رند ء آیاں دریا ءِ چول تیلانک دیان تیاب ء رسینتگ انت، نوں میر مولاداد بیت کہ آئی ساڑی بُوگء ایدگہ قانونی کاروائی بہ بیت...
	نذیر تحصیلدار ءِ حال دیگ ناگت ءُ اناگاہ ات چوکہ مئے دلانی تہء اوشتوکیں آپ ناگت توپان ءُ ھار ءِ تہء گرئگ بہ بیت۔
	میر مولاداد پاد اھت ءُ گوں من دیمی بوان گوشت:
	’’بہ بکش واجہ کار، تو وتی اسپیتیں پمفلٹاں بور ،من اھت اوں ۔‘‘
	وھدیکہ آ درکپتاں تو من پاد اھت چو کہ پنچ بدشتگیں لاشانی خبر من ء اُودء پہ آرام ء نندگ ء مئیل اِیت...
	من چہ کاپر ءِ چیرا پیروزگی رنگ ءِ دریا ءِ آپان چاران بوت کہ آئی چول چو اژدر ء دروشانپ جنان ء گرگشان اتاں ءُ پدا من ء حیال اھت کہ اے لاش کئی بوت کن انت؟ المی کہ آ ماھی گیر انت بلکنا آیانی بوجیگ یا کہ یکدار بُڈّ اِتگ انت کہ آ ھوژناکی ءِ تہء ھم ایلاک نہ بوتگ انت، کہ وتء را چہ موجانی بے رحمی بہ رکّینتیں۔ کئے زانت کہ اے چونیں مردم اتاں۔
	وھدے کسے مراِیت تو من ء سکّ ارمان بیت۔ من ء چہ کسانی ء گوں مروکیں مردمان چو بزاں یک مزنیں ھمدردی یے، ءُ کئے را ھمدردی نہ بیت؟ ھر آدم ذات وھدیکہ دومی ءِ مرک ءِ حال ء اشکن اِیت تو آئرا ارمان ءُ افسوس بیت۔ بلکنا ھر مرک ءِ خبر مارا وتی مرک ء چہ آگہ کنت کہ آ مرتگ گڑا مارا ھم مرگی انت کہ عربی زبان ءِ تہء انا اللہ ء و انا الیہ راجعون گوشگ بیت ءُ ماں وتی زبان ءِ تہء ھدا مرزی ءِ باروء گوشاں کہ ھدا آئرا بہ بکش اِیت! یعنی آئی گناہ ء پہل بکنت! ءُ بس!……
	زند پدا روان دوان بیت، زندءِ چلشت پہ یک مردم ء نہ اوشت اِیت، ھر کس کہ پیدا بوتگ گڑا آئرا مرگی انت۔
	اے مرک ءِ یک کدرتی ئیں ھیالے بلے گوں من ایش یک نفسیات ویلے کہ من ء چہ ایدگرانی مرک ءِ خبر ء پد ھنچش توراِیت چوکہ اے دنیا ءِ تہء ھر وھدان مرک ءِ راج انت کہ زند ء ایشی تہء ھچ معنہ ء ھچ متلبے نیست……!…… وھدیکہ من کسان ات اوں تو مرک ءِ حیال من ء پہ ورگ ء، پہ واب ء، پہ نندگ ء پاد آیگ ء پہ ھچ وشّی ء نہ اشت چو کہ من وت مِرگء اوں....
	ءُ کسانی ء مستریں مردم مارا پنت داتاں کہ مرک ء چہ ترسگ کمزوری یے، بزدلی یے، مردم باید انت کہ مہ ترس اِیت، بلے مزنیانی اے پنت منی نفسیات برزی جالی ء گیشتر ودینتاں چوکہ اے مزنیں مردمانی ھچ خبر مہ بیت کہ حقیقت ء من چے پکر جنان اِت اوں…… من ء مزنیں مردمانی ھما پنت ءُ نصیحت چہ مرک ءِ ترس ء گیش ترسینتاں کہ آ زند ءِ یک مزنیں ویلے کہ ایشی نام موت ءُ مرک ات ھنچش پہ ارزانی گپتاں چو کہ ایش ھنچش بہ بیت کہ چہ کسے ءِ دست گلاسے آپ جال ڈگار ء بکپاں ءُ آئی آپ ڈگار ءِ سر ء برھتکاں…… نہ پمن وتی گوئنڈوئی ءِ زمانگ مرک چہ کلّان مزنیں ترسناکیں چیز ات کہ مزنیں مردم ایشرا پوہ نہ بوتاں ءُ مدام پنت داتاں... ءُ چو کہ من ء توراِت کہ آیانی ھمے پنت چہ مرک ءِ ترس ء گیش ترسناک اِتاں، چیء کہ منی کسانیں دماغ مرک ءِ باروء یک ھنچشیں دلبڈی یے لوٹ اِت کہ آ گوں منی نفسیاتی برزی جالی آں گوں ھم شور ءُ ھم صلہ بہ بیت، بلے گوں مزنیں مردمان ایشی اچ توجیلے گون نہ ات کہ ساری ء مزنیں مردمانی حدا ءِ حیال یک بیرگیر ءُ ترند تبین حدایے اتاں کہ مرک ء پد بزاں ماں یکدم آئی قہر ءُ غضب ءِ چیرا اھتاں، پمیشا من مرگ نہ لوٹ اِت ، چو کہ ھر کس مرگ نہ لوٹ اِیت ، منی ڈول ء!…… بلے من چہ زند ء ھم ترس اتاں کہ حدا ایوک ء چہ مرک ء پد مردم ء نہ گومباشیت، سزا نہ دنت بلکنا ھمے دنیا ءِ تہء ھم سزاوار کنت!…… پمیشا من ء اے دنیا ءُ آ دنیا ھر دو دوست نہ اتاں ءُ من ء مرک ترس مدام گون ات ءُ منی ماس من ء دم کرت تانکہ منی ترس زیان بہ بیت، بلے راستیں حبر ایش انت کہ من کدی وتی اے ترس ء چہ وتی دماغ ء در نہ کرت۔
	ءُ وھدیکہ من مزن بوتاں، من ء اے ترس گیشتر مولشت دیان بوت کہ من ایشرا وتی پکر ءِ رو ء جتا جتائیں نظریہ ءُ فلسفہ یانی تہء تعبیر کرت، بلے اے ترس چہ منی دل ء نہ شت ءُ ھنچش منت۔ رند ء من بازیں کتاب ونت کہ جتا جتائیں دود ءُ ربید گانی تہء مرک ءِ حیال چے انت؟ سقراط ءِ مرک ءِ حیال من ء دوست اھت کہ مردم ء انچا مرگی انت گڑا پہ راستی ء پرچے مہ مراِیت، بلے راستی چے ات؟
	وھد گوزان بوت کہ نہ من راستی ء زانت کہ راستی چے؟؟ ء نہ کہ مرک ء پوہ بوت بلکنا چہ ھر دوکاں من ء ترس آیان بوت چو کہ من ھر دوکان زانت مہ کناں ءُ ھمے جاور ءِ تہء بمراں!
	مرک یک ھنچشیں چیزے کہ ایشی باروء اچ راجی چاگردے توڑیکہ آ مذہب بہ بیت کہ فلسفہ حتماً گوشت نہ کنت کہ یک مردمے وتی درائیں فلسفہ ءِ نظریات ءُ مذہبی عقیدگاں ابید ذاتی صورت ء چون گوں مرک ء ھم دیم بیت یا کہ مرک ءِ دیمء اوشت اِیت، ءُ تانکہ آ زندگ انت آ یک فلسفہ یے ٹاھینتگ تانکہ عقیدگے داراِیت بلے یک فردے ءِ حتمی ئیں تجربگ چے باں؟ ایشرا ھر ذات وتی ڈول ء، زانت ءُ پوہ بیت پمیشا کہ چو زندگانی ء ماں وتی مرک حیالان وت جوڑ کنان کہ المی صورت ء ماراچے جاور ء مرگی انت ءُ ھمے سبب انت کہ مرک ءُ رند، زند ءُ مرک یک چیزے ءِ دو بہر انت ءُ اچ وت ء جتا نہ انت، اگاں مرک چہ رند ء جتا بوتیں تو آ اچ ماں چٹ جتا بوت کہ ماں بلکنا اچ آئی مہ ترستینیاں چو کہ ما نہ زاناں کہ یک قاتلے ءِ تجربگ چے بنت وھدے آ قتل کنت؟ ھنچش اگاں ماں مزانتین کہ مارا مِرگی انت،یعنے ایش گوں مئے زند ء گوں مہ بوتیں، قوماں اچ ایشی انکس مہ ترستین، بلکنا گوں زند ء مئے حب انکس مبوتین چو کہ نوں مئے تہء ھست چیء کہ ماں زندگ بوگ لوٹاں تانکہ ما مہ مراں ءُ ماں پمیشا مرگ نہ لوٹاں کہ مارا زندگ بوگی انت کہ مئے یک ’مشنے‘ یک لیکہے، یک مزّلے کہ ماں ایشرا زانگ لوٹاں ءُ زندگ بوگ ءِ معنہ وت زندگ بوگ ءِ تہء انت، زند وتی لیکہ وت انت ایشی ء ھچ مذہبے، ھچ فلسفہے بیان کرت نہ کنت، پمیشا مذہبی پیروکار وتی پیگمبرانی گپ ء باز کم پوہ بوتگ انت، چیء کہ پیگمبر مرک ء زند ءِ یک بہرے حیال کنان آئی تہء زندگ بوتگ انت، وھدیکہ ماں مرک ء چہ زند ء جتا چاران پمیشا ماں ھر وھد ء ترساں، ماں چہ زند ءِ ویلاں گیش ترسان پمیشا ماں مرگ لوٹاں تانکہ ماں زند ءِ درداں مگنداں کہ باز درداں ماں بلکنا سگ اِت نہ کناں پمیشا مرک پما یک باھوٹے بیت۔ مِرگ باز ارزان انت، زندگ بُوگ باز گران ءُ مشکل انت، ھر کس زندگ بُوگء اھم سرپد بیت، آ مرک ء نہ ترس اِیت، ھر ھما مردم چہ مرک ء گیشتر ترس اِیت ھما کہ زند ء گوں گوازی کنت۔ زند یک باز سنجیدگیں چیزے، بلے مئے ردوم، مئے زاتی چاگرد، مئے علم ءُ زانت، مئے درائیں نظام مارا زند ءِ سبک پہ شری ء دات نہ کنت گڑا مارا مِرگ ءِ باروء چے گوشت کنت؟ پمیشا تو تنے وھدی وھدے من کسےّءِ مِرگ ءِ باروء اشکنیں تو منی دماغ ءِ تہء منی کسانی ءِ روچ کایان ءُ من ھما درائیں تجربگاں یات کناں چوکہ مرک پمن زند ءِ مزنیں راستی یے، ءُ چو کہ من ء ھچ زندگ بُوگی نہ انت……
	گوں وھدے گوزگ ء من وتء را چہ مرک ء گیشتر بلد کنگء پہ زند ءِ ھما تک ءُ پہناتاں پکر جنان اوں کہ آیانی کنگ ء پد من بلکنا بزاناں کہ اے چیزانی کنگ ء پد چو کہ من وتی زند ء گوں ھم پہ شری ھم دیم بوت کناں ءُ وتی مرک ء…… منی اے واھگ چے انت؟
……ءُ تانکہ من وتی زند ءِ ھمے تک ءُ پہناتاں نہ چاراِتگ من ء چہ مرک ء ترس کیت بلے من زندگ بُوگ لوٹاں…… زند ءِ درائیں ڈکھ ءُ درداں گوزگ ء پدپ من نوں یک راھے پشت کپتگ، بلکنا نوں من زند ءِ ھما چار راہ ءِ سرء اوشتوکاں ، کہ من ء باز سکین ء تہلین پکر کنگ کپ اِیت، آنکہ بازیں پیسلہ من ساری کرتگ کہ من برآیاں وشی انت، بلے نوں چہ وتی ناامیتیاں پد درائیں دنیا ء ذمّہ وار کنگ لوٹاں، تانکہ منی گم دنیا ءِ یک مزنیں گمے جوڑ بیت، منی ارس دنیا ءِ ارس بباں ءُ منی وشّی دنیا ءِ وشی بباں…… من وتء را یک تنکیں دیوال ءِ تہء بند کنگ نہ لوٹاں…… دنیا ءِ باروء وتی تجریدی پکر ء من ایوک وتی سر ء کاربند کنگ نہ لوٹاں بلکنا ایشی ء درائیں دنیا ءِ سر ء آرگ لوٹاں چیء کہ منی ورنائی ءِ علم ءُ زانت ء ردوم من ء یک تجریدی فکر ءِ وتی انسان گری ءِ باروء وتی مردمانی انسان گری ءِ باروء ھنچش اے دنیا ءِ درائیں انسانیت ءِ باروء داتگ ءُ من ھمیشرا برگ لوٹاں ءُ تانکہ من چش نہ کرتگ منی ارواح ء آرام نہ یات ءُ مرک ءِ حیال من ء ترسینت، ءُ وتی ناامیتیانی تہء وتی ھوش ء چہ مرک ءِ ترسان دور کنان ء زندگ بُوگ ءِ واھگانی ھاترء من انکس دور تیاب ء اھتگ تانکہ اتحادی پؤجیانی ھما انگریز جرنیل ءِ جنین آدم ءِ کتاب ء بوانیں کہ بلکنا اچ آئی وانگ ء پد منی تہء یک نوکیں زند ے بئیت۔
	بلے مرک ءِ حیال ادء ھم من ء پہ آرام ء نئیلاں، نوں بچار اے پنچ مردم دریاءِ توک ء بُڈّ شتگ انت، اے کئے انت؟
	من تاں دیر کاپر ءِ چیرء اوشتوک میر مولاداد ءِ آیگ ءِ راہ چار بوت اوں۔
٭٭٭


4
بیگہ

	وھدیکہ جمڑّی ءِ پیروزہ گیں ٹاک نیمروچ ءِ روچ ءِ برئکش ءِ چیرء گرگشان بوت ءُ آئی اژدریں زبان ایوک ء تاں تیاب ءِ ریکان سر بوت ءُ آ دیم نہ بوت تو آ وتی جند ءِ جسد ءُ جون ءِ تہء گرگشان برز ء بال بوان چو کہ چہ سارت مہ کپ اِیت! ءُ آئی سربر چو برنجی ئیں تالے ء شہم جنان بوت کہ گندوک ءِ چم اودء اوشتات نہ کرتاں کہ ھر چمّ وتء را چرائی چارگ ء دور داران بوت تانکہ روچ بیگہ بوت ءُ زر چو پاگاس ء وتی رنگ بدل کنان سرد کپان بوت۔
	ءُ گوں روچ بیگہ بُوگء بان ء کوٹی ءُ کوھانی ساھگ دراج بوان بوتاں ءُ ھر مردم وش بوت چوکہ زندگانی ءِ جہد ءِ تہء مردمان یک بارسو ءُ یک سکینے بہ رس اِیت...!
	چہ روچ ءِ کپگ ء باز ساری من ریسٹ ھاؤس ءِ خدمتگار ء گوشت آ دو کرشی ریسٹ ھاؤس ءِ تلگ ء ایر بکنت کہ پدا من ھموداں نشتُن ءُ جمڑی ءِ پیروز گیں آپانی سر ء پاد آؤکیں چولان چاران بوت ءُ روچ ءِ برمشان سیل کنان بوت کہ روچ چو جمجلائی کنوکیں ء لمبوکیں پومپے ءِ پیمء درا بوت ءُ من ء ھیال اھت کہ چے جرنیل ءِ جنین آدم ھمے پیمء روچ ءِ ایرات ء چاراِتگ چو کہ من چارگء ات اوں یاکہ آئی چمانی گندگ چٹ جتائیں گندگے بوتگ؟
	ءُ پدا من وتء را کرسی ءِ سر ء شر جامہ نند کرت ءُ روچ ءِ جالگ ءِ سفر ء چاران بوت کہ نوں من بلکناں روچ ءِ کپگ ء وتی چمانی تہء چارگء نہ ات اوں بلکنا مسز ڈورس لینگ ءِ چمانی تہء چارگء ات اوں! ءُ من ء چوکہ مسز ڈورس لینگ ءِ چمانی تہء روچ کپگ ءِ ندارگ دوست آیگء ات۔ ءُ یکدمے من ء ھنچش توراِت چو کہ من وت مسز ڈورس لینگ اوں، اتحادی پؤجیانی انگریز جرنیل ءِ جنین!....
	زمانگ ھما انت 1944؁ء یاکہ1943؁ء جنگ عظیم ءِ سیائیں لوڑ ءُ جمبر گوات گران ھر نیمگ ء تالان انت۔ دژمن ء ھر جنگی پڑ ء بے سوبی بُوگء انت، کسّ نہ زانت کہ دیمتر ء چے بیت؟…… بلے مروچی جرنیل وش انت کہ انوں اچ زر ء اھتگ کہ اُودء مئے اتحادی پؤجانی بحری بیڑہ اوشتوک انت کہ چہ دور ء بحری جہاز چو شارے ء درا باں کہ گب گبّ پچیں رزر ءِ تہء چپ چپ اوشتوک انت ءُ آھانی سر ء اتحادی پؤجانی بیرک گوات ءِ تہء پترنک جنان انت کہ مئے یونین جیک ءِ بیرک چہ کلّان دیمء انت، امریکائی جہازانی سر ء آھانی بیرک جنوک انت ءُ چہ کلاّان مزنیں حبر ایش انت کہ ا رسی جہاز ھم جہازانی فلوٹیلا ء گون انت۔ آنکہ ارس ءُ مئے زند گوازینگ ءِ نیام ء مزنیں پرکے ھست کہ ماں وتء را آزات دنیا ءِ مردم حیال کناں ءُ ارس ءِ تہء یک پارٹی حکومت انت۔ ادا کمیونزم و سوشلزم انت ءُ مئے نظام سرمایہ داری انت۔ ارس درائیں دنیا ء سوشلسٹ نظام ءِ تہء آرگ لوٹ اِیت بلے ماں لوٹاں کہ دنیا چہ یک پارٹی ءِ مطلق العنانی ء چہ دور بہ بیت۔ اے دوئیں نظریہ آنی نیام ء جنگ انت بلے اے نیام ء چہ کلّان مزنیں جنگ جرمن فسطائیانی انت، ٹیلرئیگ انت کہ یورپ ءِ دو بلا ءُ سیائیں قوت، جرمنی ءُ اٹلی ،ہٹلر ءُ مسولنی ءِ سروکی ء پہ دنیا ءِ تباھی ءُ زیانی ء یکجاہ بوتگ انت، کہ شگرب ءِ تہء جاپان ءُ نیام ء ترکی انت کہ آ آزات دنیا ءُ ارس ءِ کمیونزم ھر دوکانی بدی وار ء بدواہ انت کہ آ دنیا ءِ سر ء یک فسطائیتے آرگ لوٹ اِیت یعنی گوں زور ء زوراکی حکومت کنگ۔ ہٹلر تو گوش اِیت کہ جرمن قوم ءُ جرمن نسل چہ کلّان برزیں ءُ اعلیٰ ترین نسل انت، دنیا ءِ تہء یک نوکیں سوشل ڈارونزم پاد اھتگ، حدامئے درا آں بہ رکھین اِیت، بلے من ء امیت انت کہ الم ء ماں کٹ ءُ سوب ء گوں دوچار باں ءُ جرمن، لاطینی ءُ جاپانی فسطائیاں شکست بیت.... پمیشا تو ارس گوں آزاتیں دنیا ء یکجاہ جرمن ءُ لاطینی ء جاپانی فسطائیانی گوں مڑگء انت…… اے ارس ءِ بلکنا یک شریں پیسلہ یے کہ ارسی ایشرا دئیاں گوئشاں یعنے دو جتائیں نظریاتی ملک گوں وت ء تپاک بکناں ءُ چہ جنگ ء بگیر وتی ویلانی ھاترء راھے دربگیج انت!…… ائے شرین ھبرے...
	……مروچی سوب ء جرنیل صاحب جمڑی ءِ زر ءِ تہء پہ وتی جہاز ء روگ ء ساری من ء دروت دات ء پدا رادگ بوت کہ مروچی جرنیل صاحب وتی اسپیتین وردی ء یونیفارم ءُ اسپتین کلاہءِ تہء گواچنی امیرالجرئے درا بوت کہ آئی دراجیں بالاد آئی سوزیں چم ءُ آئی دستانی سکی ءُ بدن ءِ لاگری من ء درا دوست باں ءُ من چہ وتی سیر ء ساری لوٹ اِت کہ منی مرد ھنچشین مردے بہ بیت کہ آئیءِ پیکر ءِ سر ء من پہر بہ بنداں!…… ءُ گواچنی من وتی امیرالجر ءِ سر ء پہر بنداں!……
	……ءُ من وشی بُوگء انت کہ من گوں وتی امیرالجر ء گون اوں ءُ جنگ ءِ تہء چو بزاں من ھم بہرزورگ ء اوں،دوئمی جنگ عظیم ءِ تہء کہ دنیا ءِ واب پرّیتگ ء قومانی حطرہ زرتگ،ھر قوم ءُ ملک پریشان انت کہ گوں آئی چے بیت ءُ چے نہ بیت۔ بچار من بنچک ء بیخ ءُ بن ء بنیات ء حطرہ انت ءُ ماں لوٹاں کہ اے جنگ یکدم ھلاس بہ بیت تانکہ ماں پہ وت ء پہ وتی آئیوکیں نسلاں یک نوکیں دنیایے بہ ٹاھین آں، یک نوکیں امیتے بہ دیاں نہ کہ اے جنگ مئے امیتاں ھم زیان کنگء اِنت……! ءُ من ء وشی بُوگء اِنت کہ من گوں وتی امیرالجر ء گون اوں کہ پدا وھدے ماں سوب کناں تو من ء امیت انت کہ منی امیر الجر ملکہ معظمہ مزنیں لقبے دنت!…… اے من ء امیت انت…… ملکہ معظمہ ء من گوستگیں زمستان ء ونڈ سر ءِ یک دیوانےءِ تہء دیستگ ات کہ آئی مزنیں ھیٹ، آئی بشکھندگی، آئی زیبائیں دنتان کہ مردم لوٹ اِیت کہ مردم یکدم آئرا وتی مزنیں گوھارجوڑبکنت چیء کہ آئرا گوں ماں ھنچش مہروانی ھست چوکہ یک مزنیں گوھارے ء گوں وتی ایدگہ کسان ء گونڈیں گوھار ءُ براسان بیت۔ ملکہ معظمہ چٹ پما یک مزنیں گوھارے۔ ءُ مارا حدائی شکر انت کہ مارا ملکہ معظمہ رستگ۔ آئی لاگر ءُ شتکین مرد ڈیوک ء بچار چنکس نما کنت کہ گوں ملکہ معظمہ پشت پشت گون انت چو کہ من وتی امیر الجر ءِ پشت ء گون اوں۔ منی امیر الجر ھم چہ ڈیوک ء چہ ہرل آف ونڈسر ء کم نہ انت۔ من آئی سر ء پہر بندآں۔
	دوشی جمڑّی ءِ بال دوم ءِ تہء من گوں یک دگہ ورنائیں افسرے ء ڈانس کنان اِت اوں کہ آ مئے نیوی ءِ تہء کپتانے ءُ سک زیبا اِنت کہ آ منی دستانی پنجگانی تہء وتی پنجگاں دیاں ڈانس کنان ات ءُ من ء منی امیر اجلر ءِ باروء گوشگء ات کہ آئرا چنکس ایدگرانی حیالداری ءِ مارشت ات کہ آ نہ لوٹ اِت کہ ادء کسے ء را ڈکھ ءُ تکلیفے بہ بیت۔
	……چیء کہ بحرۂ جہازانی چن ءُ لانچ کئے دست ء انت تو کپتان کرار کراریں میوزک ءِ لہڑگانی سر ء من ء گوشگء ات کہ امیر الجر وھدیکہ درائیں اتحادی پؤجیانی دیوان ء یونین جیک ءِ چیر’ ایچ ایم ایسن باربیڈوس‘ ءِ لوٹائینت کہ ایشی تہء درائیں یوروپائی جہازانی امیر الجر باں کہ وھدے من ارس ءِ امیرالجر ء گندیں تو من ء سک وشی بیت کہ آ مئے جہاز ءِ تہء یونین جیک ءِ چیر ء جنگی نکشہاں چاراِیت ءُ جنگی بریفنگ گوش داریت تو من پہر بنداں کہ ارس پیمیں مستریں طاقت ھم گوں ماں نندوک انت، آنکہ ارس ء مئے آزاتیں دنیا ءِ حیال ءِ سرء سک ایراد ھست بلے نوں کہ جرمنی ارس ءِ سر ء ارش کرتگ ء اسٹالن گراد ءِ سر ء جنگ جاری ءُ ساری انت تو ارس مجبور انت کہ آ گوں یکے بہ بیت نہ کہ ارس مان اِیت ءُ نہ کہ آئی کمیونزم ءُ سوشلزم۔
	من ورنائیں کپتان ء بگل مہ بگل ڈانس کنان وتی امیر الجر ءِ باروء کسّہ گوش دارگء اِت اوں ءُ من وشی بُوگء اِنت کہ منی امیر الجر درائیں امیر بحرانی تہء تاک انت..
	……ھما شپ ’بال روم‘ ءِ تہء تاں دیرڈانس کنان رند ء شمپین وران درائیں افسر ءُ آیانی جنین امیرالجر ءِ ایدم آدیم ء نشتاں کہ من وتی امیر الجر ءِ کنک ءُ کشک ء نندوک آیانی گپان گوشدارگء اِت اوں کہ دژمن ء درائیں یورپ ءُ ایشیا ءِ تہء شکست ءِ سر ء شکست بُوگء ات کہ درائیں افسر ءُ آیانی جنین آدمانی دیم چہ وشی ء برئکش دئیان ات کہ ھر چنت زوت بہ بیت کہ اے جنگ بہ کُٹّ اِیت۔ بہ کُٹّ اِیت اے جنگ!
	وھدے ھما شپ دیر ء من ءُ منی امیر الجر وتی وتاک ءِ تہء اھت اوں تو امیر الجر من ء حال دات کہ ارس جہاز ءِ امیر البحر ترند طبعیتیں مردمے کہ ھر وھداں ترندان ترند انت کہ چرآئی درائیں افسر ترس انت، چو کہ آ وتی جہاز ءِ تہء کمیونزم نافذ بہ کنت!…… ءُ امیر البحر ءِ ھمے گپ من ء سک دوست بوتاں ءُ ماں ارس ءِ امیر البحر ءِ حرکتانی سر ء تاں دیر کھندیتاں……
	ءُ امیر البحر راست گوش اِیت کہ آخر اے ارسی مردم کمیونزم ء پرچے مذہبے جوڑ کرتگ انت؟
	جمڑی ءِ مروچیگیں دیگر ء شام چرائی درائیں بیگہ شام ء دیگراں نمادار ءُ زیبا اتاں۔
	……ءُ من وتی وتاک ءِ تلگ ءِ سر ء نندوک روچ ءِ کپگ ء چارگء ات ءُ من ء یکدم مارشت بُوگء ات چوکہ من یک دگہ دنیائی ءِ تہء بیا ئیں، چوکہ جمڑی ءِ تیاب چہ دنیا ءِ کلّین تیاباں گیش نمادار، صاف، تچک ءُ ازلی بیت۔ ءُ من سک وش اوں کہ اتحادی پؤجی جمڑی ء وتی وتاک کرتاں نہ کہ اے تچکین بندرءُ تیاب ء دگہ شرتریں ھندھست کہ من امیر البحرین ء موٹر بوٹ ءِ تہء، آئی جہاز ءِ تہء درائیں بندر ء تیاباں نشان داتگ بلے جمڑی ءِ وتی زیب ءُ نمایے کہ ایشی زیب ءُ نما دنیا ء نیست! یک، دوئمی جمڑی چہ ایران ء نزینک انت کہ ایشی برزگ ء اوگانستان بنا بیت کہ اتحادی پؤجیاں ترس انت کہ جرمن وتی زمینی لشکر ء انگر دیم مہ دیاں پمیشا آھشکی ءُ آپ ھر دوکانی سیم سر ء نندوک انت۔ من چہ امیر البحر اُشکتگ کہ اے ڈیھ ءِ کتبی نیمگ ء جرمن ءِ جاسوسی ہٹلر ءِ راھبندانی واسطہ گوں ملکی ئیں مردماں کار کنگء انت ءُ ہندوستان ءِ آزات ھندوستان ءِ یک پؤجے جوڑ کنگ بوتگ کہ آ پہ ھندوستان ءِ آزاتی ء گوں جاپانیاں گپ ءُ تران کنگء انت کہ اے درائیں حطرہاں پد اتحادی جمڑی ء وتی وتاک جوڑ کرتگ انت ءُ ایش پمن یک وشی بہتیءِ ھبرے کہ مروچی من گوں وتی مردء گون اوں ءُ جمڑی ءِ گواتانی تہء اوں۔
	تو من مروچیگیں بیگہ ءِ گپ جنگء اوں کہ اکتوبر ماہ ءِ سری روچانی پرگوئشیں گواتانی تہء جمڑی ءِ پیروز گیں آپ چہ دور ء چو آدینک ء بل بلان ات ءُ روچ ءِ پومپ کدی زرد، کدی نارنجی، کدی وانگڑی ءُ نارنجی ءِ ھوار توارین رنگانی تہء برئکش دیان چہ گوزند ء آدیم کپان ات ءُ منی کلکان چہ زر ء پاد آیوکیں سر گوئش دروت دیان اتاں کہ منی چم جمڑی ءِ پشتی نیمگ ءِ بور ءُ حاکی ئیں کوہ ء ٹبان سر کپان ءُ واردم ء بے جمڑی ءِ کپوکیں روچ ء کپان اتاں کہ من مروچیگیں بیگہ ء کدی نہ شموشیں ءُ چون ایشی تہء یک جادو ءُ سہرءِ پیمیں کششے ات کہ من ایشی تہء ڈب شتگ ات کہ منی چار مہ کنڈ یک امن ءُ ایمنی یے ات۔ دور مئے اتحادی پؤجیانی آپی جہازانی فلوئیلا دور ء اوشتوک اے ھند ء اے آپان چہ دژمن ء رکینگ ء اتاں کہ پدا پہ وتی پؤجیانی کٹ ءُ سوب ءِ واسطہ چہ منی دپ ء دعا دراھتاں کہ یا حدا تو مئے مردماں سوب بدئے! یا حدا دژمن ء کور بکن! یا حدا آزاتیں دنیا ءِ واباں پیلو بکن۔
	مروچیگیں دیگر ء من وتی جاہ ء نندوک اچ سُرگء نہ ات چشکہ منی درائیں بت سنگ بہ بیت، من سنگ بوتگ ات، من دنیا ءِ تہء بازیں تیاب دیستگ ات، وتی ملک انگلستان ءِ تیابانی سر ء من کپوکیں روچ ءِ ندارگ کرتگ ات بلے ھما ندارگ کہ جمڑی ءِ تیاب ء ات آ دنیا ءِ اچ تیاب ءِ سر ء نہ ات۔
	روچ کرار کرار کپگء ات کہ منی چم برائی سک اتاں کہ ناگت ء دور چہ کتبی نیمگ ء بالی گراب ءِ گرگ بوت کہ اے گورئگ کوار سرار ودّان بوت ء پدا نزینک تر بوان بوت ءُ من وتی چماں اولی وار چہ روچ ء برز کرت ء بالی گراب ء چارت کہ اے مئے اتحادی پؤجیانی ’رائل ایرفورس‘ ءِ یک شاکے ات کہ آ ھر دیگر ء سیم سر ء بال کنات بوت ءُ پدا جمڑی ءِ سجئیں بالی پٹ ء نشت کہ چہ مئے وتاک ء برزگ ء کوہ ءِ ڈل ءِ سر ء نوں اے بالی گراب نندان ات کہ ادء مئے ایدگہ جنگی بالی گرابانی ’ھینگر‘ئے ھم ھست کہ ایش درا جرنیل ء منی امیر البحر ءِ دست ء انت....!
	من شاک بالی گراب ءِ نمبران وانان بوت کہ آ چہ منی سر ء گوئزان ات کہ من چرائی نمبر ء زانت کہ ایشی پائلٹ کئے انت؟ من درائیں نیوی ء ایرفورس ءُ آرمی افسران زاناں کہ آ ادء مئے’ بیس‘ ءِ تہء وتاک انت کہ بال روم ءِ تہء ماں شپ درا یکجاہ شراب وراں ءُ ڈانس کناں کہ مئے زند گوں وت یک دگر ء چو بزاں بندوک انت چیء کہ ماں درا جنگءِ تہء، جنگی جاورانی تہء ان ءُ مئے درائیں مردمانی یک لیکہے ، آزات دنیا ءِ رکینگ!
	تو من ذکر کنگء اِت اوں کہ مروچیگیں دیگر ء جمڑی ءِ گوزند ء روچ ایرمات ءِ منی ندارگ ءِ چارگء شاک بالی گراب حراب کرت کہ گوں آئی توار ء منی گوں جمڑی ءِ روچ ءِ ایرمالی ءِ دلگوشی پرشت…… اے شاک بالی گراب ء فلائٹ لیفٹینٹ ’اورول ‘ چلائینگء ات، جارج اورویل!…… باز شیتان باز ھشیاریں ورنایے ات، آ مدام کدی کدی سوب مالہ پہ وتی جاسوسی ءِ کاران بال کنت ءُ چہ بیس ءِ سرء گوزاِیت کہ ماں درا چرآئی سیلف پروپیلرانی توار ء پاد کایاں۔
	……ءُ من باز رنداں’ میس‘ ءِ تہء ’بال روم‘ ءُ کتاب جاہ ءِ تہء جارج اورول، گوشتگ کہ چو شیتانی ء مکر مکنت، بلے آکنداِیت ءُ وتی کلاہء در کنت ءُ منی دیمء وتی سر ء جال کنت ءُ گوش اِیت ’’جرنیل صاحب ءِ حکم انت کہ من بال بکناں، من ء حکم ء منّگی انت ءُ من بال کناں، اگاں تو گوش ئے کہ جرنیل صاحب ءِ حکم ء مہ منّ تو من حاضر!
	وھدے جار ج اورل ءِ چشیں گپّان گوشداریں تو من ھم چپ کنیں کھندین کہ یک ء دو رندان آ من ء لوٹ اِتگ کہ من ھم گوں آئی بال بکنیں تانکہ جمڑی ءِ ھما ندارگ کہ چہ گواتاں درا بیت آ بلکنا چہ ڈگار ء درا نہ بیت۔ چیء کہ’ اورول‘ ءِ گوشگ ھمیش انت کہ آئی شاک ء جمڑی ءِ گوات بال دیاں نہ کہ آئی اِنجن!…… ءُ اورول ءِ گوشگ ھمیش انت کہ جمڑی ءِ گواتان حدا وت یک دگہ سرگوشی ء یک دگہ جادویے داتگ کہ دنیا ءِ ایدگہ گواتانی تہء نیست۔ ءُ جارج اورول گوشت کہ وھدے آ بال کنت تو یکدم جمڑی ءِ تیاب گوں وتی پیروز گیں آپاں درا کنت کہ یک نیمگ ء روچ درآیگء انت کہ آپ برئکش دیان انت، دوئمی نیمگ ء روچ تنے وھدی سر نہ بوتگ بزّ ءُ سیائیں آپ درا باں ءُ پشت ء بوریں کوہ، کوھانی تہء پٹ ءُ ڈل ءُ ڈگار ء ڈگار ءِ سر ء سبزیں کِکّ ءُ کاہ بوچ درا یک دگہ ندارگ ءِ چمانی دیمء کارانت کہ مردم حدائی وتی ازم کاری ءِ سرء گڑاِیت۔ جارج اورل مسکرہ ءِ تہء گوئشیت کہ جنگ ء پد آ ھمداں سیر کنت ءُ گوں ملکی ءِ جنکےء وھد گوازین اِیت، کہ کدی کدی تیاب ءِ سر ء مارا ملکی مردم گندگء کایاں کہ آ گیشتر ماھی گیر انت، بزھگ، لنٹ ھشک، لاچار، بے تعلیم، بے ازم کہ شپ ء آیانی لوگانی تہء ڈیوایے ھم روک نہ بیت، کہ یک ھاموش شپ ءِ تہء آ وتی زند ء گوازینان، جرنیل صاحب گوشت کہ پرے مردماں باید انت کہ مپت علاج بہ بیت ءُ پرایاں اسکولے مِکّ کنگ بہ بیت۔ یک رندے جرنیل صاحب وت تیاب ء شت ءُ آیانی کمک کرت کہ جرنیل ء اے مردم سک دوست باں کہ جرنیل گوشت کہ ماں نوں اِدء وتاک ایں، وھدیکہ اے مرد چہ قرنانی قرن ادء نندوک وتی تیاباں رکھیننگ ء انت!……
	ھما دیگر ء وھدے جارج اورول مئے پشت ء کچہ ئیں بالی پٹ ء نشت تو من ء برآئی زار اھت ءُ انِشپی من لوٹاں کہ آئرا بگوئشاں کہ وھدے آ چہ وتی جاسوسی ء دست ھلاس بیت تو حدائی نام ء وتی بالی گراب ء شام ءُ دیگر ءِ تہء جمڑی ءِ بالی پٹ ء مہ نندارین اِیت.... یا ھما وھد ء وھدیکہ جمڑی ءِ گوزند ء روچ ایرمات بُوگء بہ بیت……!
………………
	وھدیکہ روچ کپگء بوت تو میر مولاداد اھت ءُ ھورکیں کرشی ءِ سر ء نشت۔ پدا ماں ھر دو جمڑی ءِ روچ کپگء چاران بوتاں کہ یکدمے ساری من اتحادی پؤجانی جرنیل ءِ جنین آدم ڈورس لینگ ءِ چماں گوں جمڑی ءِ روچ کپگ ء چاران ات اوں۔
	پدا میر مولاداد من ء حال دیان بوت کہ آئرا تحصیلدار نذیر تیاب ء برتگ ات کہ اوداء پنچ بڑھ ءِ لاشان آپ تیاب ءِ سر ء تیلانک داتگ ات ءُ میر مولاداد گوشگء ات کہ ائے مڑھ ملکی نہ اتاں بلکنا دور چہ پنجاب ء تعلق داشتاں کہ ایشاں امانت، کنئگ بوتگ ات ءُ گور کنگ بوتگ ات۔
	میر مولاداد دششمی مردم ءِ ھالاں داتگ ات کہ پنچ مردم بڈشت ات،مُرت اِت انت، بلے آیانی ششمی سنگت زندگ دراھتگ ات ءُ مسیت ءِ تہء باھوٹ بوتگ ات کہ میر مولاداد ءِ گوشگ ءِ رو ء اے ششمی مردم چہ سرام ءُ ترس دماغی صورت ء بروبر نہ ات کہ وتی ھول ءُ ترسانی نیام ء آ حال داتگ ات کہ آ چہ کراچی ءِ بندر ء یک بوجیگ ءِ تہء سوار خلیج ءِ ملکان روگء اتاں کہ اے درائیں کاران آ چیروکائی کرتگ ات۔ وھدے کہ آ چہ کرچی ءِ آپان دراھتگ ات ءُ چہ گوادر ء گوزان جمڑی ءِ آپانی تہء پترتگ ات تو جمڑی ءِ تیاب ء روژنائیاں گنداں بوجیگ ءِ مالک آیاں پرماتگ ات کہ گوں بوجیگ ء بندوکیں یک دار ءِ تہء سوار بباں ءُ ادء دبئی برواں!…… کجا دوبئی ءُ کجا جمڑی، بلے آ نہ زانتاں ءُ آیانی حیال ھمیش ات کہ جمڑی دوبئی انت، کہ اے درا بوجیگ ءِ مالک ءِ پریب کاری اتاں کہ اچ آیاں زر زتگ ات ءُ آ بزھگ پہ کارءُ روزگار ء خلیج ء روگ لوٹ اِتاں۔
	یکدار ءِ سرء سوار بُوگء رند وھدے آ جہلانکیں آیانی چولانی چیرء اھتگ ات تو چول آیان برز زرتگ ات ءُ جال زر ءِ گورء جتگ ات کہ رند ء ھمے ھولکی ئیں مردم ءِ گوشگ ءِ رو ء یک کوہ ءِ پیمیں چولے آئرا زرتگ ات ءُ گوں تیاب ءِ کوہ ء جتگ ات کہ وھدے آ سما کرتگ ات تو وتء را زندگ ءُ سلامت حُشکیں ڈگار ء دیستگ ات، ءُ پدا جِہان ماھی گیرانی میتگ ءِ تہء باھوٹ بوتگ ات کہ اے مردم ء را انتظامیہ ءِ دست ء دیگ بوتگ ات کہ لاشان امانتی گور کنگ بوتگ ات۔
	میر مولاداد ءِ کسّہ پُر ارمان ء پر افسوس ات، من ء اے واقعہ ء سر سکّ ارمان اھت۔
	پدا جمڑّی ءِ گوزِند ء روچ ءِ ایرمات ء چاران من حیال کرت کہ اے دنیا ءِ تہء مئے درجگ چہ یک مکسکے ء کسان ات، گونڈات بلے مئے شعور ءِ تہء اے درائیں دنیائی ءِ عکس درا بوت کہ زند ءِ لیکہ ھمے شعور ءِ پراھی ء کشادگی ء بگیر دگہ چے ات؟
	وھدے روچ کپت، ایراھت ءُ ایرمات بوت تو ماں تہء پُترت ایں...
٭٭٭











5
نیمروچ

	ڈنّء اکتوبر ءِ ماہ ءِ روچے وتی زرد ءُ کمزوریں برئمشانی ھور کنان ات ءُ من ریسٹ ہاؤس ءِ کاپر ءِ چیرء نندوک چہ زر ءِ سرگوئشاں سواد زورگء اِت اوں کہ ناگتء یک جاپانی پِک اپے ریسٹ ھاؤس ءِ تہء پُترتءُ من دیست کہ چہ ڈرائیور ءِ کنک ء میر مولاداد جال کپت ء چہ پک اپ ءِ پشت ء یک ورنائیں مردے ءُ یک ورنائیں جنکے جال کپتاں کہ جنک ءِ مودانی رنگ ء پدر بوت کہ آ وتی سر ء حنی جتگ ات آنکہ آئی مود بلکنا اسپیت نہ اتاں بلے مرچی باندا جنکانی فیشن ات کہ آ وتی موداں کمکین سہر کرتاں تانکہ زیبا ءُ نمادار درا بکن انت!……
	جنک وتی چمانی سیائیں چشمک ایر کرتگ ات ءُ پشت ء وتی مودانی پونی یے بستگ ات، کہ گون آئی دراجیں گردن ءُ دراجیں بالاد ء سک برازاِیت۔ آئی پاداں جوگر اتاں ءُ یلہ ئیں جامگ ئے پوشتگ ات چو کہ مردانی دوہ کیتوئیں جامگ بباں ءُ آئی جنین ءِ پتلونے پادا ات۔
	وھدیکہ آ جال کپت تو پک اپ ءِ تہء وتی ھمراہءِ چیزان ھم زرت کہ پدا ورنائیں مرد ھم جال کپت کہ آئی سیائیں بروت ءُ کرّی ئیں مود ء برزین قد آئرا چو یک مزنیں ھوٹل ءِ بیرگے ءِ پیمء پیش دارگء اِت انت...
	وھدیکہ آ نزیک اھتاں تو میرمولاداد اچ کاپر ء جال گشان بوت ’’واجہ کار اے تئی مہمان ءُ کتاب ءِ باروء ایش ترا وت حال دینت…… ساری ء من گوں تو ھمے مہمانانی باروء گپ جتگ ات، کہ آ پیش ء ھم ادء منی مہمان بوتگ انت، کہ نوں مئے ڈیھ ءِ تیاب ء سبز ءُ سبریں سرکک ءِ سر ء گوں قومانی تپاکی ادارگ ءِ تہء کار کنگء انت کہ آیانی کار ھمے سبزیں سرکک ءِ رکھینگ انت…… اے سرکک مئے تیاب ء مچ انت کہ جمڑّی ءِ برزی نیمگ ء ……؟ ءِ تیاب ایش ھیک دئیاں ءُ ھموداں مزن باں……‘‘
	من پاد اھت ءُ ورنائیں مرد ءِ دستان گپت ءُ چہ منی دپ ء در اھت: ’’شاکر تو؟‘‘
	’’جی چاکر!‘‘ آمنی نام ء گپت ءُ من زانت کہ شاکر ھمیش ات کہ پدا ماں گوں وت یک دگر ء بگل گیر بوتاں۔
	شاکر یک زمانگے ھیرو جوڑ بُوگ لوٹ اِیت ، ءُ فلمانی تہء کار کنگ لوٹ اِت کہ چہ بی اے کنگ ء پد آ شال ء یلہ دات ءُ کراچی شت ءُ اُدا آئرا حیال اھت کہ آ بلوچی فلمے جوڑ بکنت کہ تنے وھدی اے زبان ءِ تہء اچ فلمے جوڑ نہ بوتگ ات چیء کہ بلوچ راج ءِ تہء جنکانی سکرین ءِ سرء آیگ تنے وھدی یک شگان ءُ سہارئے ات کہ فلم ھم تیاب ءِ سر ء فلم بندی بُوگی ات کہ آئی تہء ھما یلیں سرمچارانی زکر ات کہ آ وتی ڈیھ ء مدام چہ ڈنّی ارشان رکینتگ ات کہ ایشی تہء حمل جینئد نام ات کہ آئی ءِ مہرنگ ءِ زکر ءُ بیان ات کہ بلوچ راج ء ایراد ھست ات کہ بلوچ جنک چون یلیں سرمچارء دراں درا مہر کنت کہ ایش راج ءِ تہء سیاہ کاری یے گوشگ بوت پمیشا درائیں ورنا کہ ایشی تہء زانتکار ءُ وانند گیں ورنا اتاں شاکر ء نہ اشتاں کہ شاکر وتی اے فلم ء ریلیز بکنت ءُ آئی دیم درائی ء بکنت، آنکہ فلم تیار ات بلے چاگرد ءِ سکین بدواھی ء پد شاکر اے فلم ء ایوک ء کراچی ءُ شال ءِ گسانی تہء گوں وتی سنگتاں وھسکی ءُ بلیگ ڈاگ جاھانی سر ء چارگء بوت چیء کہ آ سک ناامیت بوتگ ات کہ اے گم ء ایوک ء جیو ازدیگال، بلیگ ڈاگ ء ریڈ ءُ بلیو لیبل گار ءُ زیان کرتاں کہ دگہ اچ توجیلے نہ ات!
	شاکر لہتیں وھد خلیج ءِ تہء کار کرتگ ات کہ آئرا کیسگ ء لہتین زر گون اتاں کہ ائے درائیں زرّاں آ فلم ء جتگ ات کہ نوں آئی ناامیتی بر حق ات۔
	من باز رنداں پر شاکر ء دیستگ ات کہ نوں آئی مود ھم اسپیت بوآن اتاں کہ نوں وتی گوئستگیں ناامیتیاں دور کنگ ء پہ آ قومانی تپاک ءِ ادارگ ء بلکنا ھمے سوب ء جائن کرتگ ات تانکہ آ گژن ءُ لنگڑی ء چہ مہ مراِیت!……
	ءُ آئرا وھدیکہ من دیست تو من سکّ وش بوتاں کہ آ تنے وھدی زندگ ءُ سلامت ات کہ اگاں بلوچی فلم نہ ، تو بلوچی سبزیں سرککانی سر ء پٹ ءُ پول حرابیں چیزے نہ ات…… زند ءِ اصل لیکہ حرکت ات، کار ات ءُ زند ءِ شپ ءُ روچ ءِ تہء بہر زورگی ات۔
	شاکر ءِ بگل کشی ءِ تہء گرمائشتے ات کہ ماں ھر دو ایشرا باز رندان پد یکوار دوارگ مارئگ ءُ مارشت کنان اتاں!
	رند ء من جنک ء وش اھتک کرت کہ آ وتی سیائیں شیشگی ئیں چشمکان چہ وتی چماں دور کرت تو من آئرا پجّہ آؤرت کہ آ عابدہ ات کہ شاکر ءِ فلم ءِ تہء ھیرؤن ات۔ عابدہ ھما پیمء شنک ءُ زیبا ات چو کہ من آئراشال ء دیستگ ات کہ آ زمانگ ء آ یک انگریزی اسکول ءِ تہء استانی ات ءُ شاعری ءُ لبزانک ء گوں حبّ داشت کہ کدی کدی مشاعرہ ءُ لبزانکی دیوانانی تہء منی ءُ آئی پجاروکی بوتگ ات کہ ھما زمانگ ء من آزمانک نویسی ءِ تہء نام پیدا کنئگ لوٹ اِت، چش کہ بگیر چہ آزمانک نویسی ء پمن حداء بحت ءُ طالع دگہ اچ چیزے نہ اشتگ ات کہ ایوک ء لبزانک منی راہ ات چو کہ ایشی منی تاریخی فریفگ ات کہ من وتی پس چارینوکیں، بگ جلوکیں، لنگار ءُ کین کنوکیں، قبیلہ داری نظام ءِ تہء پہ مدامی زند گوازینوکیں قوم ء ملک ءِ آزمانک نویس بباں، لبزانک ءِ تہء نام پیدا بکناں، چہ جائیکہ کسّ من ء بوان اِیت، کہ مہ وان اِیت، کس من ء پوہ بوتین کہ مہ بوتین۔ من ء گوں لوزان گوازی کنگی ات ءُ لوزانی تہء دنیا ء پوہ بُوگی ات کہ لوز پمن دنیا ء چارگ ءِ دریچگ اتاں کہ بگیر اچ ائے دریچگ ء من دنیا ء نہ زانت، وتء را نہ زانت ءُ حدا ء نہ زانت!
	ءُ ھما زمانگ ء عابدہ ءُ منی حیال دوست اتاں کہ ھر لبزانکی دیوان ءِ تہء آ وتء را اچ من نزینک کرت کہ آئی بادامی ئیں چم، بار گیں پونز، دراجیں قد ء سیائیں مود سک دوست اتاں کہ چہ کاراں گیش من ء آئی کھندگ دوست اتاں کہ وھدے آ کھندت تو من ء حیال بوت چو کہ درائیں دنیا کھنداِیت……
	بلے من ء کدی ھمّت نہ بوت کہ من آئرا بگوئشاں کہ عابدہ! بچار تو من ء سک دوست ئے انکس دوست کہ تو باور کرت نہ کن ئے!
	من ء ھمت ءُ جرات نہ بوت، بلے پدا من پرآئی یک پرفیومے گپت ءُ آئرا سوگات دات کہ آ منی ھمے سوگاتء وتی کلکاں ایر کُرت ءُ بوتلءِ دپء پچ کُرت ءُ وتی گردنء سپرے کُرت کہ آئی بو منی پونز ءِ تہء اھت کہ پرفیوم ءِ ھمے بو عابدہ ءِ زیبائی ءُ حسنء منی دیمء گیشتر صورتءُ پدر کُرت کہ گوں عابدہ ھر پوشاک شر لگ اِت، ھر پرفیوم براز اِت،ءُ ھر رنگ نما کرت، عابدہ اے دنیا ءِ تہء حسن ءُ زیبائی ءِ گڈی ئیں ھندات سری ٹول ات کہ اچ آئی رند حسن ءُ زیبائی نام ءِ چیزے نہ ات، اگاں زیبائی ھست ات تو عابدہ ءِ تہء اگاں نیست تو اچ چیزے نیست ات...
	پدا شاکر اچ آئی نزینک بوان بوت ءُ آئرا راضی کرت کہ آئرا فلمانی نیمگ ء بیاراِیت ءُ عابدہ راضی بوت، عابدہ ءِ ماس بلوچے ات ءُ پس چہ ڈن ء ات پمیشا آئی تخم ھوار سوار ات پمیشا آ انکس زیبا ات۔
	آکم گپ جت بلے وھدے آ گپ جت تو باز کرار کہ ڈنّی دنیا ء آئی کرارین گپانی ھاترء چپ ءُ حاموش بُوگی کپت کہ بگیر اچ ایشی آئی توار دنیا ءِ گرذ ءُ گبانی تہء زیان بوت۔
	’’عابدہ‘‘ اچ منی دپ ء ھنچش دراھت چو کہ اے نام ءِ گرگ پمن سک گران ءُ مشکل بہ بیت چوکہ اگاں من اے نام ء گپت تو بزاں زمین جمبے اھت۔ آ گوں بشکھندگی من ء وش اھتک کرت کہ آئی بشکھندگی ءِ تہء جمڑّی ءِ روچ ءِ ایرمات ءِ ندارگ ات۔
	’’تو کجا؟‘‘
	’’قومانی تپاک ءِ ھمے این جی او ءِ تہ ء کار کنگء اوں،گوں شاکر!‘‘
	من شاکر ء شاکر من ء چاراِت، چو کہ ما دوست مباں بلکنا چہ ازل ء وتی یک دوئمی ءِ دژمن بباں!
	من ھچ نہ گوشت ءُ شاکرھم چپ بوت۔
	رند ء آ ھیروئن بوت۔ تن وت فلم ء نہ چاراِتگ، بلے من وتی حیال ءُ پکرانی عکس ءِ تہء حیال کرت کنیں کہ عابدہ چونیں ھیروئنے بوتگ، آئی دراجیں جامگ، آئی پیشانی ء بندوکیں پٹک، آئی مندریگ، آئی چمانی سیاھی، آئی چمکلی ءُ آئی گٹی، آئی کؤش ءُ آئی ملگ ءُ ساھتانی شلگ۔ اے درائیں چیز ھموداں پدر اتاں، بلے من ء ھمت نہ بوت کہ من اے فلم ء چہ شاکر ء بگراں ءُ بچاراں!…… کدی نہ…… چیء کہ عابدہ ءِ حسن ءِ یک نکشے منی دماغ ءِ پشت ء چو سنگ ءِ چشکھ ء ایر بوتگ ات من فلم ءِ چارگ ءِ تہء ایشرا حراب ءُ پراگندگ کنگ نہ لوٹ اِت …… پمیشا من فلم ءِ نشان دیگ ءِ اخلاقی حوالگ ء خلاف نہ اتاں کہ باید انت کہ بلوچ چاگرد ءِ تہء ازم دیمء بہ روت، جنک سکرین ء بیاھاں بلے من وتی نفسیاتی حوالگ ء اے فلم ء چارگ نہ لوٹ اِت…… من چہ شاکر ءِ دستان اے فلم ء چارگ ءِ لوٹ۔ عابدہ منی دل ءِ تل ءُ توکانی تہء ھنچش نشتگ ات چو کہ کار ء بوچانی شیوال ء آپ ءِ چیر ردان، مزن بان ء کدی آپ ءِ سر بر ء نہ یاں کہ روچ ءِ برئمشانی تہء شیوال نہ مان انت.!
	آ نشتان ءُ پدا چا ءُ آپ بوتاں۔پدا عابدہ کرار کرار من ء جست کرت۔
	’’چاکر تو ادا پرچے؟ چے تو لبزانک ءِ تہء نام کٹّگ ء چہ تتک ئے.؟‘‘
	من بشکھندگ بوت اوں...
	’’من ادء یک کتابے ءِ پشت ء اھتگ اوں...‘‘
	’’کجام کتاب؟‘‘
	’’جمڑّی روچ ءِ ایرمات!‘‘
	’’اوہ…… ھما اتحادی جرنیل ءِ جنین ءِ نوشتوکیں کتاب کہ آ گوں وتی مرد ء ادا بیس ءِ تہء یک کتاب ئے نوشتہ کرتگ۔من ء وت ھمے کتاب ءِ شوھاز انت‘‘
	عابدہ وتی پونز ءِ کنّری ء دست جنان آئرا وتی شتکیں پونز ءِ کڑک ءِ تہء پہ شری نادینت ءُ گوشت۔
	’’پاری سال ء من ھمے این جی او ءِ دعوت ءِ سر ء واشنگٹن ڈی سی ء یک کورس ءِ تہء شتگ ات، میرین لائف ءِ سر ء، ھموداں من اے کتاب ء شوھاز کرت، بلے من ء دست نہ یات…… یک دوستےء من ء امریکن نیشنل کانگریس لائبریری ءِ سوج دات …… بلے نہ زاناں کہ من ء چے کارے کپت کہ من امریکائی نیشنل کانگریس لائبریری ء شت نہ کرت۔ بلے یک سنگتے من ء گوشت کہ اے کتاب ھموداں ساڑی انت! ھست‘‘
	ءُ میر مولاداد چو کہ وش بہ بیت گوشت:
	’’واجہ کار من زانت کہ اے کتاب ھست ء یک روچے الّمی ترا دست کئیت!‘‘
	’’او، پرچے دست نہ یات! شاکر گوشت ء من دل ء حیال کرت اگاں عابدہ ایوک ء یکتنا تیاب ء بیاتین ءُ شاکر گوں آئی گون مبوتین گڑا چنکس شر بوت ءُ پدا من شاکر ء چاراِت ءُ آ وتی سرء سرینت کہ آ انٹر نیٹ ءِ سر ء اے کتاب ءِ پٹ ءُ پول کنت۔
	پدا داد جان ء میر مولاداد منی کمرہ ء گوں ھوار دوئمی دروازگ ء پچ کرتاں کہ اُدا عابدہ پترت ءُ سیمی کمرہ کہ آ چہ عابدہ ءِ کمرہ ء آنگر ات شاکر ء رست۔ عابدہ مئے ھر دوکانی نیام ء ات۔
	جمڑّی ءِ ھمے ریسٹ ہاؤس ءِ یک مزنیں خوبائی ءِ ایش انت کہ اگاں ایشی برآمدگ ء کاپر ءِ چیرء سے خاندان بننداں تو یک دوئمی ء دیست نہ کناں چوکہ اے ریسٹ جمڑّی ءِ پنٹاگون!…… ھما پیمء ایشی بازیں کونگ ءِ کنڈ اتاں کہ ھر کس ایشرا بستگ ات شر بستگ ات!
	رند ء من ءُ میر مولاداد تاں دیر نشتاں ءُ پدا میر مولاداد جست کرت:
	’’ھما روچی تو وتی اسپیتیں پمفلٹاں وارت ئے؟ چیء کہ من موقعہ ءِ سر ء شتگ ات، رند ء من ء خبر نہ بوت کہ تو چے وارت ءُ چے نہ وارت…… بلے مروچی پدا من اسپیتیں پمفلٹ ءِ بندوبست کرتگ…… اے مہمان ھم منی انت، تو منی نوں گس ءِ مردمے ئے، من تئی خاندان ء زاناں، ترا زاناں، من ترا ڈنّی مردمے حیال نہ کناں۔
	مروچیگیں نیمروچ پمن انکس وشّ تر ات کہ ایش منی وابانی تہء ھم بلکنا نہ یات ء من نہ زاناں کہ آیوکیں روکپت چون بیت؟
٭٭٭










6
یک دگہ شامے
	عابدہ ءُ شاکر گوں میرمولاداد جمڑّی ءِ روٹکی نیمگ ءِ دمگ ء رویگ ء درکپتگ انت،ھموداں کہ سبز ءُ سزیں سرکک ھیک داتاں، مزن بوتاں ءُ پدا تیابءِ سر ء گون مکین گوئر ءُ اژدرین کوپگاں وتی سر ء چہ وت سرکیں کلا ء درکنان ملان ء بوتاں ءُ پدا اگاں ا ٓوتی سراں وتی کلا ءِ تہء مداتیناں تو گندوکاں اچ خبر نہ کپت کہ ایش ساہ دار اتاں یا کہ تیاب ءِ سر ء ھنچش کپوکیں سرک ءُ کاسگ!
	میر مولاداد ء آ پمیشا برت انت تانکہ آ آیان آیانی ھیکانی جاہ ء پیش بداراِیت چیء کہ میر مولاداد چہ تیاب ءِ کنڈ کنڈ ء بلد ات۔
	……نوں ایش زیان بُوگء اِتاں، ایشانی نسل گار بُوگء اتاں، چہ آدم زات ءِ وتی دستی ء ءُ باز مردم ایشانی شکار ء کنان ایشانی پہ دگہ کاران کارمرز کرتاں کہ نوں اشانی نسل کُشی ءِ حطرہ ات۔ ھنچش چوکہ یک زمانگ ء چین ءِ تہء پنڈا ءِ نسل ء حطرہ ھست ات، ھنچش مئے ڈیھ ءُ ڈگار ءِ سبر ءُ سبزیں سرکگاں حطرہ ھست ات کہ نوں عابدہ ءُ شاکر ایشانی سر ء یک رپورٹے تیار کنگء اتاں ءُ ھما راہ ءُ راھبنداں پیش دارگ لوٹ اِت اں کہ چون اے گران کیمتی ساہ دار ء چہ زمانگ ءِ دست و برد ء پہازگ بہ بیت!……
	ءُ اے کار عابدہ ء برازاِت ء من گوشت نہ کناں کہ شاکر ء چنکس برازاِت ء چنکس نہ برازاِت چیء کہ آ چہ سبز ء سبزیں سرککانی پہازگ ء گیش شاکر عابدہ ء چاراِت کہ آ عابدہ ء وتی نا ریلیز بوؤکین فلم ءِ ھیروئن جوڑ کرتگ ات، بلکنا حمل ء جیئند ءِ مہرنگ ءُ مہ لقاء یا کہ دوستین ءِ شیرین؟
	بلے من ء خبر نہ ات کہ پرچے عابدہ اچ آئی انکس نزینک بُوگء پد اچ آئی دور ات!……
	بلکنا اے مئی وتی وت گڑیں حیال ات کہ عابدہ چہ شاکر ء دور ات نہ کہ دلانی حال ء کئے زانت کہ بلکنا حقیقت ءُ راستی ء عابدہ اچ آئی نزینک ات!…………
	ءُ منی ھمے حیال ءِ بنیات اش ات کہ عابدہ تنے وھدی پیسلہ نہ کرتگ ات کہ آ شاکر ء سیر بکنت یا کہ مکنت؟…… چیء کہ آ چہ بازیں مد ء مدت ئے ء یکجاہ اتاں، ھما زمانگ ء کہ شاکر ء وتی فلم ءِ ھاترء یک ہیروئن ئے پکار ات ءُ آئی ملاقات ءُ پجاروکی گوں عابدہ بوتگ ات ءُ پدا عابدہ ھمے فلم ءِ تہء کار کرتگ ات کہ رند ء اے فلم ریلیز نہ بوتگ ات ءُ نوں آ یک عالمی این جی او ءِ تہء کار کنگء اتاں بلے انگت ء عابدہ اچ آئی بلکنا نزینک نہ بوتگ ات!…… اگاں چش بوتین تو کدی پہ آیانی سیر ءُ آروس بوتیں……
	بلکنا منی دل لوٹ نہ اِت کہ عابدہ پیمیں حمار چم ءُ گوں وتی کھندوکیں مزنیں پیشانی ء شاکر ءِ جنین بوتیں…… عابدہ منی دل ءِ بانک ات۔ چوکہ حدا آئرا پمن جوڑ کرتگ ات چوکہ آئرا وتی بگل ء کنگء پد من ء ھنچش مارشت بوتیں کہ من وتی جند ءِ عکس ءُ آدینک ءِ تہء چاران اِت اوں کہ آئی ھر چیز ء حدا پمن جوڑ کرتگ ات، ءُ آ وھدے پمن چاراِت ءُ کھنداِت تو من ء ھنچش مارشت بوت چو کہ منی پکر ءُ حیالانی تہء پری چاپ بجناں ءُ لہتیں پری منی ءُ آئی ایدیم آدیم بال بکناں کہ ھر نیمگ ء وشبوانی بوتالان بہ بیت ءُ ھر نیمگ ء زند کھندان ءُ شادان بہ بیت!
	ءُ من ء امیت ات کہ اگاں من عابدہ ء بگوشاں کہ آ شاکر ء یلہ بدان ءُ گوں من بیت تو من ء الم ء سکت ءُ یکین بیت کہ عابدہ شاکر ء یلہ دان ءُ منی نیمگ ء کیت…… بلے من چوکہ ترساں کہ اگاں عابدہ اچ من انکاری بوت گڑا پمن چے ءِ پشت کپ اِیت؟……
	……ءُ منی ترس من ء دارگء اِنت، من ء دیمء نئیل اِیت ءُ اگاں منی جاور ھمیش بوتاں تو عابدہ بزاں کہ یک روچے اچ من شت!…… ءُ اگاں یک رندی عابدہ اچ من در شت گڑا بزان کہ آ عمرے بہ زند اچ من شت کہ پدا ایوک ء من آئی عکس ءُ تصویر ء کہ مدام منی کیسگ ء انت دروت بدئیں کہ آئی ربڑیں بدن ءِ نرمی کدی منی بدن ءِ سکیاں گوں یکجاہ بوان اے سکین بدن ء موم نہ کنت، نرم نہ کنت ءُ من ھنچش بگیر اچ آئی نرمیں دروتاں پد مدامی، عمرے پہ زند زبہر باں…… چو کہ من پیدا نہ بوت ءُ چو کہ من زند ء نہ زانت چیء کہ عابدہ پیمیں جنک من زند ءِ آئیڈیل اِنت۔ ءُ عابدہ اے آئیڈیل ءِ آئیڈیل انت۔
	بچار زی آ من ء چون چارگء ات کہ من ء ھنچش مارشت بوت چو کہ من چہ وتی جسد ءُ جون ء در بکپاں ءُ دگہ ذات ءُ ھستی یے بباں ءُ من ء اے مارشت بیت کہ من کدی کدی بال کناں ءُ ایدگرانی بدن ء ارواح ءِ بہر باں کہ بلکنا اے لائکی ء ایوک ء حدا من ء داتگ، چو کہ زی چہ عابدہ ء شاکر ءِ آیگء ساری من ادا نندوک جمڑّی ءِ پیروز گیں آپاں چاران ات ء من ء یکدم حیال اھت چو کہ من مسز ڈروس لینگ اوں!
	…… نو مروچی من ء مارشت بوان انت چوکہ من بانک عابدہ اوں، منی بؤکین جنین!……
	چے من عابدہ ء مہ گوئشاں کہ من آئرا چنکس مہر کناں؟ چے من آئرا مہ گوئشاں کہ آئی نامءِ تہء چنکس مزنیں تھام ء چسے ات کہ وھدے من آئی نام ء گپتاں تو منی لنٹ لریزیتاں کہ یا حدا من چون بگوئشاں ...ع.......ب....ی .....د.....ا...!
	یا حدا تو دل ءِ حالان وت زان ئے...
	اگاں مروچی بانک عابدہ بئیت تو من گوں آئی لہتیں گپ جناں ءُ بس! بلے حدا من ء ھمت بداں! ءُ من نہ زاناں کہ من پرچے ترساں، من ء چے ءِ ترسینگء انت کہ من چہ عابدہ نزینک بوت نہ کناں؟
	پدا من جمڑی ءِ کپوکیں روچ ءِ ندارگ ء کرت ءُ منی ارواح بال کرت ءُ مسز ڈروس لینگ ءِ وت گڑیں حیالانی تہء پترت چو کہ وتی ھوش ء چپ کنگ ءُ رد دیگ ءِ یک توجیلے گوں من ھست ات،کہ من چہ وتی زات ءِ تنکیں دیوالان چہ دربکپاں کہ من مدام وتی زات ء گوں ڈیک وران، آنکہ من وتی راہ ءُ دگان بدلیناں بلے من ھر جاہ کہ رواں منی زات منی دیمء اوشتوک بیت ءُ من ء یکدم حیال بیت چوکہ تیاب ءِ سر ء ریڑھ کنوکیں کیکڑایے منی بدن ءِ سر ء گوں وتی ھزاریں بانزلاں تچان بہ بیت۔ من ء وتی زات ء گوں ھچ دژمنداری ءُ بدواھی یے نیست بلے من ء ھنچش مارشت بیت چو کہ من ءُ …… منی زات گوں وت ء یک دگر ء دیم پہ دیم اوشتات مکناں چو کہ آ من ء چہ ءُ من اچ آئیء دور بباں!…… تانکہ ماں یک دوئمی ء مگنداں، مزاناں کہ ما کجا مزن بوتاں؟ ماں چے چے دیست؟ چے چے کرت کہ اے درائیں تجربگ ءُ مارگاں نوں بشموشاں ءُ گوں یک دوئمی ء راست بباں ءُ یک دوئمی ءِ قدر ءُ عزت ء بکناں…… بلے چش نہ انت یا کہ منی زات منی ساڑی گری ء نہ سگّ اِیت، یا کہ من آئی ساڑی گری نہ سگّ آں…… بلے مارا ھردوکاں چو کہ وتی دل ءِ تل ءُ توکانی تہء یک جہلانکیں مارشتے بُوگء بہ بیت کہ ماں وتء را یلہ دات نہ کناں آنکہ ماں یک دوئمی ء دوست نہ داراں بلے اچ ایشی ابید ماں زند ءِ بے ڈول ءُ زبریں راہ ءِ برزی ء جالیانی سر ء سرکپاں گوں وت ء ڈیک وران ء من ء گوں وتی زات ء چو یکدم دیم پہ دیم بُوگ کدی دوست نہ بوتگ ءُ بلکنا کدی دوست نہ بیت۔ کہ نوں باز وھد گوشتگ کہ من وتی زات ء ءُ منی زات من ء بہ سگّ اِیت وردشت بکنت کہ من ء زند ءِ تہء ھر چیزے کہ کنگی ات، گوشگی ات ءُ بُوگی ات نوں چو کہ من ھر چیز ء گوشگ، کرتگ ءُ بوتگ کہ اچ ایشی گیشتر من ء دگہ اچ پیگامے گون مہ بیت…… گوں وھدے گوزگء مردم حیال کن انت، کہ آئی زند ءِ درائیں لیکہ چو تاش ءِ پتہ گاں یک یک کپان بباں کہ رند ء گوں آئی ھچ چیزے پشت مہ کپ اِیت…… ءُ وھدے آ وتی تاش ءِ درائیں پتہ گاں گوازی کنت ءُ وھدے گوں آئی ھچ چیزے پشت نہ کپ اِیت تو آئرا وتی ذات ء چو بزاں یک مزنیں گلگ داری یے بیت کہ وتی ناکنگ، نابُوگ ء ناگوشگ ءِ مارشت آئرا انکس ترند ترند تورانت کہ آ وتی زات ء ھمے ناکنگ، نابُوگ ء نا گوشگ ءِ ھاترء ذمّہ وار کنت کہ زند ءِ تہء آئرا بازیں چیز بُوگی ات آ نہ بوت آنکہ بحت ءُ طالع آئرا موقعہ دات بلے باز موقعہاں آ چہ وتی جند ءِ نابزانتی ء یلہ دات ءُ بازیں چیز آئرا رستاں بلے آ آیانی قد ء نہ زانت ء بازیں نابوؤکیں چیز گوں آئی بوتاں کہ اے درائیں چیزاں آ دم ذات بحت ءُ طالع ءِ نام داں تانکہ آ چہ وتی ذمّہ داریاں دست ھلاست بہ بیت۔ بلے منی مشکل ءُ گرانی ایش نت کہ من وتء را پہ ھر چیز ء ذمّہ وار شمار کناں، پمیشا من وتی زات ء چہ باز سک باز گلگ داران، ء گلگ دار باں تانکہ من اے پیسلہ ء نہ کرتگ کہ منی ھر حرکتءُ ھر عمل چون پہ درائیں دنیا ء نہ بوتگ! چو کہ بحت ءُ طالع من ء پمیشا پیدا کرتگ کہ منی درائیں عمل ءُ حرکت ایوک ء پمن نہ انت بلکنا پہ درائیں دنیا ء انت!…… چو کہ منی وتی ذمہ وار بُوگ ءِ مارشت یک کل جہانی ءُ کل دنیائی یعنی مچ جہان ذمہ واری یے چو کہ من وتی زند ء ھر معنہ ء متلبے کہ دیان تواے معنہ ء متلب پہ درائیں دنیا ء انت کہ ایوک ء منی نہ انت، چیء کہ وتی زات ءِ تہء من وتء را بند کنگ نہ لوٹیں کہ ساری ء وتی المیں ڈکھ ءُ ویل ء دردانی تہء من زانتگ ء پوہ بوتگ کہ وتی زات ءِ تہء بند بُوگ ءِ معنہ چے باں؟…… منی ڈکھ ءُ درد ءُ گم من ء اے سکھین داتگ کہ منی درائیں پکر ایوک ء منی نہ اتاں بلکنا پہ دنیا ء اتاں چو کہ من ء بہت ءُ طالع ھمے ھاترء پیدا کرتگ کہ من یک مچ جہانی یا کل جہانی پیسلہ ءِ بکناں چوکہ منی زند ء ایوک ء ھما صورت ء دلبڈی رس اِیت وھدیکہ پہ درائیں دنیا ء گوں من یک پیگامے بہ بیت کہ اے پیگام ایوک ء پہ وتی زات ء مہ بیت بلکنا پہ دنیا ء بہ بیت، کہ الم نہ انت کہ منی پیگام ء گوں دنیا تپاک بہ بیت!…… کہ کدی نہ منی کسان ء گونڈیں پیگام پمیشا اھم انت کہ من چہ وتی زات ءِ تنکیں دیوالان برز بُوگ لوٹاں ءُ من زاناں کہ منی زات ء چہ پادا بیوکیں گپ چہ دردانی، ڈکھانی، وتی یا کہ ایدگرانی داتگیں درانی زراب ء گوزان پمن سر بوتگ انت پمیشا وھدے من یک گپے جناں تو ایشی متلب ایش انت کہ اے ھنچشیں گپے نہ انت بلکنا اے دردانی زراب ءُ لمبوکیں آچ ء چہ گوزان بمن سر بوتگ ءُ ھر ھما گپ یک پیگامے جوڑ بیت وھدیکہ آ ڈکھ ءُ دردانی مولشتاں دیستگ ءُ تجربگ کرتگ ءُ ھنچش چہ منی درداں پاد آئیوکیں چیز وھدے لوزانی صورت ء چہ منی دپ ء درکایاں تو ایش ایوک ء پمن نہ باں بلکنا پہ درائیں دنیا ء باں نہ کہ ایوک ء ھمے ڈول ء من چہ وتی زاتی ذمہ واریاں دست ھلاس یک دراجہانی، مچ جہانی یا کہ چو بگوش کل جہانی ذمہ واریانی سر باں، چوکہ بہت ءُ طالع ء چہ ساری ء ایش کبول بہ بیت کہ من اے دنیا ءِ تہء چہ وتی ودی بُوگ ءُ پیدائشت ء پد چہ لہتیں ھنچشیں تجربگاں گوئزان باں کہ اے تجرب نہ آنکہ تہل ءُ ترش انت بلے الم انت چو کہ بگیر چرے تہلیاں من نہ زاناں کہ منی ذمہ واریانی گوں دنیا ء چے رشتگ ءُ چے تعلقداری یے ھست، چشیں کہ منی ڈکھ ءُ درد منی زند ءِ راہ ءِ المیں راھدربر بباں، چوکہ منی ھر درد ءُ ڈکھ چوراہ ءِ سر ء جنوکیں سنگانی پیمء شک بباں کہ راہ گوزاں پیش بداراں کہ آ اے بُرزءُ جہلگیں راہ ءِ سرء چنکس پنددیمی اھتگ انت؟ ءُ چنکس پند آیاں دیمترء جنگی انت؟ کہ من حساب ءُ شمار ءِ تہء ڈکھ ءُ درداں بگیر کسے ء پیگامے گون نہ بیت چیء کہ بگیر چہ دردانی زانگ ء کس زند ء ھم نہ زانت!…… پمیشا منی ناگوئشوکیں حرپ ءُ لوزانی مارشت ھما وھد ء گار ءُ زیان بیت وھدیکہ منی زند دردانی معنہ ء گوں ایدگہ جہان ءِ درداں ھوار چاراِیت ءُ یک پیگامے دات، چہ جائیکہ اے پیگام ھر چنت کہ کسان ءُ گوئنڈ بہ بیت بلے بہت ءُ طالع ءِ پیسلہانی نیام ء منی اے کسانیں پیگام یک معنہ ءُ متلبے المی بیت،…… مثال ء اگاں رابندر ناتھ ٹیگور، ’یونیورسل مین‘ یا کہ کل جہانی آدم زات ءِ حیال پیش کرت کہ ایش درائیں دنیا ءِ آئیڈیل جوڑ بوت کہ ھر کس، ھر مردم، ھر قوم ءُ زات ھمے یونیورسل مین، دنیائی ئیں مردم پدا جوڑ بُوگ لوٹ اِت تو بلکنا رابندر ناتھ ٹیگور ءِ یک پیگامے ات کہ آ بلکنا ھمے پیگام ءِ سر ء چہ وتی جند ءِ درد ءُ ڈکھ ءُ تکلیف ءُ گرانیاں رند سر بوتگ ات پمیشا آئی ءِ یونیورسل مین دنیائی ئیں مردم، ءِ حیال ء فکر ءِ تہء چشیں اثر ءُ لذتے ات…… آنکہ پہ دنیا بلکنا ایش یک کسان ءُ گوئنڈیں پیگامے ات بلے پہ رابندر ناتھ ٹیگور ایش یک مزنیں چیزے ات کہ آ چہ وتی جند ءِ تجربگاں …… ءُ حتماً اے تجربگ باز تہل ءُ بیانک بوتگ انت کہ من ء باور نہ ات کہ ایش ھنچش چہ رابندر ناتھ ٹیگور ءِ قلم ء دراھتگ انت، بلکنا اے درداں چہ پد دراھتگ انت پمیشا تو دنیا ایشاں ونت ء اچ آئی چس زرت …… ھنچش اگاں فرانس ءِ آریپیں مفکر ژان پال سارتر حدا ء نہ من اِتگ ءُ وتی مادہ پرستیں وجودی فکر ء دیمء آؤرتگ تو آ چہ زند ءِ بازیں تجربہ گاں پد ھمے نتیجہ ء سربوتگ کہ حدا نیست ءُ ایش کہ انسان ءِ زند المی ءُ ضروری نہ ات، بلکنا یک ھنگامیت ءِ نتیجگ ات....!
	گڑا منی تجربگانی ھم یک ھنچشیں معنہ ءُ متلبے الم ء بیت۔ آ پیگام چے انت؟ منی حیال ء منی نزد ء ایدگرانی درداں وتی درد زانگ ءُ آیانی تہء زندگ بُوگ منی وتی پیگامے کہ ایش جان پال سارتر ءِ پیگام ء جتا انت یعنی منی ذمہ واریانی یونیورسل ء مچ جہانی بیگ ءِ تہء حدا ءِ یک المیں بہرے، من ء حدا ءِ ھر ساعت ءُ ھر دم گوں من گوں بیگ ءِ مارشت ھست، یعنی حدا ھما قوت اِنت کہ آ اچ منی زات ء جتا نہ انت، بلکنا گوں من گون انت۔ ھر ساعت ءُ ھر دم گون انت کہ آئی بُوگ ءِ مارشت من ء ھنچش گون انت چو کہ باندا روچ درآیگ ءِ سکھین……
	بلے منی حدا ءِ حیال ء پکر ٹھوس ءُ سکّیں تعقلاتی حیالے نہ انت بلکنا ایش ھر دم وتی تھام ءُ رنگان بدل کنان انت کہ کدی آ ھست ء کدی نیست، کہ ھمے ھست ءُ نیست ءِ تہء من آئی شوھاز ء کنیں کہ بگیر اچ آئی شوھاز ء بگیر اچ آئی زانگ ء منی وتی زند ءِ ھچ معنہ ءُ ھچ متلبے نہ انت۔ من حداءِ وجود ءِ متعلق ء جدلیات ءِ ذریعہ ء پوہ بوتگ کہ منی زات ء گوں حدائی زات ء ھوار یک جدلی پکرے ات کہ ایش مدام دیمء روان ات کہ ھر چنت کہ من وتء را زانتاں ھمنکس من حدا ء زانتاں، آنکہ منی زات ناپیلو انت کہ کدی اے ترس اِیت، کدی، حرص کنت، کدی نفسی واھگانی گرانی ءِ چیرء کئیت، پمیشا حدا ء چہ دور بیت، بلے وھدے منی زات وتء را وتی جدلی راھبندانی تہء پوہ بیت کہ آئرا ڈاکن ڈاکن پاد کل پادکل برز روگی انت تو آ چہ حدا ء نزینک تر بوان بیت یا کہ حدا ء زانت کہ چہ وتی نازانتی ءِ وجہ ء ساری ء کہ اے زانت ءِ تہء کسی اھتگ ات نوں یکوارے پد اے زانت یکوارے پدا منی وجود ءِ تہء سر زوراِیت ءُ یکوارے پدا من ء وتی بُوگ ءِ مارشتاں داں چیء کہ حدا یک قوتے ءِ نام انت ءُ اے قوت جدلیات ءِ منطق ءِ سر ء کار کنت یعنی ھر دم ء اے چہ نوک ء نوک بیت ھنچش کہ من نوک ء چہ نوک بوان بیت، ھنچش حدا پمن نوک بوان بیت، ءُ اگاں من اچ ایش دور باں تو اے قوت ھم بال کپان سرد بیت ءُ کدی کدی چٹ گار بیت چو کہ حدا نیست، بلے پدا وھدیکہ من وتی ردوم ءِ تہء دیمء رواں باں تو حدا ءِ ردوم ترند ءُ تیز بیت۔ پمیشا کہ حدا ء منی زات گوں یک دگر ء بندوک انت کہ حدا اچ من جتا نہ انت بلکنا منی زات ءِ یک المیں بہرے کہ چہ وتی ڈکھ ءُ درداں پد من ھمے ھردم ءُ ھر ساعت موجود من حدا ء زاناں پمیشا من ء روایتی مذہب ءِ حدا ءِ حیال دوست نہ انت کہ آ حدا ء چہ زات ءُ دور آسمانانی تہء چاراِیت وھدیکہ حدا چہ منی شہ رگ ء نزینک انت……
	ءُ ھمے حدا من ء چہ منی دوئمی مزنیں حیال ء دوچار کنت وھدے من چہ وتی ذاتی ذمّہ واریاں درکپاں پہ ایدگرانی ذمّہ وار یاں کہ اے’ دِگر‘ منی پیمء انسان انت، منی پیمء ورانت ءُ وسپاں ءُ چہ کلّان گیش ایش کہ منی پیمء درد ءُ ڈکھاں مارشت کنان باں کہ اچ ایشان بگیر منی وتی انسان گیری ءِ معنہ بے کار ءُ بے معنہ انت ءُ من مدام وتء را، حدا ء ایدگراں یکجاہ چاران تو من ء ھنچش لگ اِیت چوکہ من چہ وتی لیکہ ء نزینک بوتگ اوں چشکہ بہت ءُ طالع ھما روچان پمن نزینک تر کنان انت کہ من وتء را، حدا ء ءُ ایدگراں یک ھنچشیں منطقے ءِ تہء پوہ بباں کہ آئی راھبند بنیاتی صورت ء جدلی انت یعنی اے ھر سئیں حیال ءُ پکر تاریخ ءِ پڑ ء، زمانگ ءِ چیر ء ءُ گردون ءِ چرح ءِ تہء یک کش ءُ یک کرار ء بدل بوان انت چیء کہ مارا وتی انسان گری ء پوہ بیگی انت کئے اصل لیکہ انسان بُوگ انت کہ منی ذات، حدا ءِ حیال ءُ ایدگرانی ذمہ واری مارا گڈسر ء انسان بُوگ ءِ مزل ء پجارین اِیت کہ اے یک دراجیں کشک و کشے، حدا خیربہ کنت!……
	من وتی حیال ءُ پکرانی تہء سر ءُ چیر اتاں کہ ریسٹ ھاؤس ءِ پشت ء پک اپ ءِ گوزگ ءِ توار بوت ءُ دمانی تہء گاڑی منی کشک ء کنک ء اھت ءُ اوشتات کہ اچ آئی عابدہ، شاکر، میر مولاداد جال کپتاں ءُ منی نیمگ ء آیان بوتاں کہ داد جان تچان ء شت ءُ چہ ریسٹ ھاؤس ءِ تہء کرشی آؤرت ءُ ایر کرت کہ درا کرشیانی سر ء نشتاں……
	ءُ من چاراِت کہ گوں نندگ ء عابدہ وتی دستی بیگ ء وتی کٹّ ءِ تہء ایر کنان ءُ وتی چمان بہ روکپت ء جنوک نشت ءُ اچ آئی دپ ء دراھت:
	’’اوئے بابئے چونیں شریں ندارگے…… یا منی حدا! آ روچ ءِ کپگ ء چارگء ات ءُ منی آئرا چاران ات اوں....
	شاکر ھچ کپوکیں روچ ء چاران بوت ءُ پدا شاکر پاد اھت ءُ وتی دم کشگ ء پہ ریسٹ ھاؤس ءِ نیمگ ء درشت۔ داد جان میر مولاداد ء توار کرت ءُ آ پہ کارے ء درکپتاں کہ من ءُ عابدہ ایوک ء یکتنا منتاں ءُ من ء وتی چمانی سر ء باور نہ یات کہ عابدہ گوں من ایوک ءُ یکتنا بوت کنت۔ ایش منی یک وابے ات کہ ایشرا من نوں عملی صورت ء وتی چمانی دیمء گندگء ات اوں۔ من نہ زانت کہ یک تانا بُوگ ء پد گوں عابدہ چے گپ بجناں؟ ءُ پدا روچ ءِ نیمگ ء چاران من آئرا جست کرت:
	’’تئی چے حال انت عابدہ گواچنی اتحادی پؤجیانی جرنیل ءِ جنین چشیں کتابے نوشتہ کرتگ؟ …… جیونی ءِ روکپت …… یا کہ ایش یک ھنچائیں گپے، یک’میتھ‘یے؟‘‘
	’’منی حیال ء ایش یک راستی ءُ حقیقتے چیء کہ امریکا ءِ تہء من ء کسّے گوشتگ ات کہ اے کتاب گواچنی نوشتہ کنگ بوتگ ات …… ءُ ایش کہ اے کتاب ھست ات …… بلے راستیں گپ ایش ات کہ تنے وھدی من چشیں کسّ مردمے نہ دیستگ کہ اچ آئی چمان اے کتاب بہ گوستیں...!
	من آئی پونز ءِ بارگی ءُ آئی سنٹ ء برئکش دئیوکیں کنری ء چاران گوشت: 
	’’من وت حیران آں کہ اے کتاب ء کئے ونتگ ات کہ آئی گپان انکس محکم ڈولے ء کنگء ات...!‘‘ ءُ عابدہ وتی پونی گیسو ءِ پشت ءِ کِلپ ء ھر دو دستاں شر کنان گوشت:
	’’باز کتاب انکس نام کپاں کہ مردم وت نہ زانت کہ مہلوک پرچے پر ایاں انکس ھدوناک بیت؟‘‘
’’من ء اے کتاب ء وانگی انت، پمیشا تو من برے کتاب ء انکس دور اھتگ اوں!‘‘
	من بشکندگ بوان گوشت ء عابدہ بشکندگ بوان منی نیمگ ء چاران کرار کرار گوشت:	’’من ترا زانیں تو مدام یک چیزے نامء گپت ئے گڑا ایشرا سکّی ء گوں گرئے تانکہ تو ایشرا تماسر نہ کرتگ۔‘‘
	’’من چہ وتی جاورانی دستی ء مجبوراں۔ من ء بازیں دگہ چیزانی شوھاز انت ءُ من لوٹاں کہ ھمایاں ھم من تناسر سر بکنیں۔‘‘
	’’چوکہ؟‘‘ عابدہ جست کرت ءُ من وھدے وتی پسو ء ٹاھینگ ء ات اوں کہ آ پاد اھت۔ ءُ گوئشان بوت: ’’تو تنے وھدی روکپت ءِ ندارگ ء بکن ءُ وتی پسو ء بٹاھین من کمیں وتء را تچک بکنین کہ مروچیگیں درائیں روچ مارا سبزیں سبزیں سرککانی پٹ ءُ پول سک دم برائینتگ۔ ایدگہ گپ پدا……‘‘
	آ وتی دستی بیگ ء کوچ ء مان کرت ءُ پہ ریسٹ ھاؤس وتی کمرہ ءِ نیمگ ء درشُت ءُ من روکپت ء چاران بوت اوں.!
٭٭٭
7
یک دگہ روکپتے
	’مروچی پمّا پہ اتحادیاں،پہ درائیں آزاتیں دنیا ء ایش یک پکر مندی ءِ روچے کہ جاپان وتی جنگی گنوکی ءُ بے سر ءُ پادیں حرکتاں ناسرپدی ءُ نابلدی ءِ تہء ’پرل ہاربر‘ ءِ سرء ارش کرتگ کہ پیسر یورپ ءُ ایشیاء براعظم جنگ دھنز ءُ دھوتانی تہء سچان اتاں کہ نوں چہ جاپان ءِ یک گنوکیں حرکتے ء امریکائی براعظم ھم جنگ ء ھوار کنگ بوتگ کہ نوں درائیں دنیا جنگ ءِ آچ ءِ تہء سچان ات ءُ کسّ نہ زانت کہ آئیوکیں روچ پہ دنیا ء چے کلہے آرگء اتاں……؟ ءُ جنگ پہ آدم زات ء دگہ چے کُلہے آؤرت کنت بگیر چہ دیم سیاھی، تباھی ءُ بربادی ءُ آدم زات ءِ سر ءِ زیانی ء؟……
	جنرل صاحب سک پریشان ات کہ ذی درائیں روچ آ وتی دپتر ءِ تہء نندوک ’مورس کوڈ‘ ءُ ’ٹیلی پرنٹر‘ ءِ سر ء پیگام ء دنیا ءِ کلہاں وانان بوت ءُ گوں بالی پؤج ءُ آپی پؤج ءِ سروکاں نند ءُ نیاد کرت کہ چہ بصرہ ءُ بغداد ء امریکائی کیرئیر آپی جہاز ے ایچ ایچ ایس برکلےؔ میان استمانی آپان چہ بحرہ عرب ء پہ روان دیگ بوتگ کہ ایش وشّن حبرے کہ جاپانیانی دارگ پہ آزاتیں دنیا ء المی انت نہ کہ جاپانی ءُ جرمنانی جنگی گنوکی ءِ تہء دنیا ءِ چے حال بیت……
	گوستگیں شپ جرنیل صاحب ادا وتاک ء نہ یات بلکنا ھموداں آپس روم آپریشن دوم ءِ تہء گوں وتی کمانداراں تاں دیر دیوان کنان بوت کہ درا وتی جنگی لیوسانی تہء جرنیل ءِ ایدیم آدیم ء نندوک چہ جاپان ءِ نوکیں ارشاں پریشان اتاں……
	جرنیل صاحب ءِ کوشست ھمیش انت کہ چہ شگرب ءِ نیمگ ء جاپانی یا کہ جرمنانی ارش ء دارگ بہ بیت کہ جرنیل حیال ایش انت کہ روسی جنگی آپی جہاز ء امریکائی آپی جہازاں چہ یکے گوادر ء دوئمی پسنی ءُ اوماڑگ ءِ دمگاں بوشت اِیت…… ءُ تارپٹیدو ءِ حطرہ ھم ھست ات، کہ جرنیل کمانداراں سک سوگہ کرتگ کہ آ چہ جرمنانی یو۔بوٹاں ھم چاڑکگ بباں …… ءُ چہ کامے کازیانی اُرشان ھم سہی بباں کہ دژمن پہ آزاتیں دنیا ءِ زیانی ء ھر چیز کرت کنت ءُ جرنیل صاحب گوشگء ات کہ ’پرل ہاربر‘ ءِ سر ء جاپانی وتی وت کشان، کامے کازیاں دیم داتگ ات ءُ یورپ ءِ بندراں وتی یو۔بوٹان یلہ داتگ ات تانکہ دنیا ء ھر چنت کہ سچگ ءُ پُھر کنگ بہ بیت، بہ بیت، بچار دژمن ءِ حیال ءُ ارادگ چنکس پر حطر انت کہ مردم ھچ چیز گوشت کنت……!
	بلے نہ زاناں کہ منی دل پرچے گواھی ء دیگء انت کہ ادا جمڑی ءِ تیاب ء ھر چیز امن ءُ ایمن مان اِیت چیء کہ اتحادی پؤج ءِ بال، آپی ءُ زمینی پوئج چاڑکگ انت کہ زی چہ عدن ءِ بندر ء لہتیں دگہ پؤجی جمڑی اھتاں ءُ رستاں چو کہ چہ پرل ھاربر ءِ ارش ء پد دنیا ءِ ترس گیشتر بباں……
	جرنیل حکم داتگ ات کہ لہتیں دگہ ماڑی بندگ بباں بلے تنے وھدی اے نوکیں پؤجی بیس ءِ پچین بااسکوپ ءِ میدان ء وتاک انت کہ ھر نیمگ ء پؤجی درا باں ءُ کسّ نہ زانت کہ اے امن ءُ ایمنیں تیاب ء چنکس جنگی تیاری بُوگء انت کہ اگاں چہ ایران ءُ اوگانستان ءِ ھشکی ءِ راہ ء جرمن ءُ جاپانی بیاھاں تو ادا گوں اتحادی پؤجیاں آیانی شریں مڑا ءُ جنگے بیت، بلکنا دژمن ء خبر ھم نہ انت کہ ما ادا ساڑیگ ایں؟……
	بلے موقعہ باز کم انت کہ دژمن چشیں جراتے بکنت، اگاں دژمن چشیں حرکتے کرت گڑا بزاں کہ وتی دنتاناں وت پروش اِیت ءُ آ وتء را رپونز کنت کہ پدا پاد مکنت……!
	نوں امریکہ ءِ جنگ ءِ تہء ھوار کپگ المی انت کہ ساری ء امریکا چپ بوتگ بلے نوں امریکیانی جنگ ءِ تہء ھور کپگ پہ اتحادیاں یک مزنیں کمک ءُ مدتے بیت چیء کہ امریکا نوں دنیا ءِ مستریں طاقت بُوگء انت کہ ساری ء یورپ دنیا ءِ مستریں طاقت ات بلے نوں امریکا یورپ ءِ جاہ گپتگ کہ یورپ وش انت کہ امریکا دنیا ءِ طاقت بہ بیت چیء کہ ارس ءِ کمیونزم ءُ آئی تالان بُوگ ءِ ترس یورپ ء نہ توراِیت ءُ ایوک ء یورپ ایشی دیمء اوشتات نہ کنت تانکہ امریکا ھوار نہ بوتگ کہ آیوکیں روچاں آزاتیں دنیا ءِ رکھینوک ایوک ء امریکا بیت ءُ دوئمی نیمگ ء ارس انت۔ بلے مروچی مئے دژمن یکے! ہٹلر،مسولینی ءُ جاپان ءِ ھیرو ھیتو کہ جاپانی آئرا حدائی قوت ءُ طاقت ءِ بن چمگ حیال کناں، بلے میک آرتھر، اُدا موجود انت۔ منی واجہ کار ءُ میک آرتھر ءِ بازیں عکس ءُ تصویر انت کہ ایش امن ءِ زمانگ ء کرتگ بوتگ ات کہ مروچی من ھمے سیاہ ءُ اسپیتیں تصویر ءُ عکساں چارین تو من ء سک وشی بیت……!
	گوستگیں شپ ءِ بے وابی ء دم برگ ء پد مروچی جرنیل صاحب نیمروچ ء کمکیں منی کرّا اھت کہ آ منی جست ءُ پرس ء بکنت کہ جرنیل ء منی باز سک حیالداری ء ایر کنت ءُ نہ لوٹ اِیت کہ من ء لندن ءِ زھیری ء مارشت پرلیٹان بکناں……!
	پمیشا پہ لہتیں دمان جرنیل منی ھاترء ادا وتاک ء اھت ءُ من ء درائیں حالان دات کہ یورپ ءِ جنگی پڑء چے بُوگء ات؟ ہندوستان ءِ تہء برما ءِ پڑء کئے چنکس زوھرات؟ سنگاپور ء ملایا ءِ تہء چے بُوگء ات ءُ جاپان ءِ چے ارادگ اتاں ءُ پدا آ من ء پرل ہاربر ءِ باروء حال دات ءُ من اچ وتی جاہ ء جست بوت اوں ءُ وتی دست ء بہ وتی دپ ء ایر کرت چوکہ منی دل جال بکپ اِیت ءُ من سک پریشان بباں۔
	بلے جرنیل من ء بگل ء کرت ءُ من ء دروت دات ءُ پدا وتی لنٹاں منی لنٹانی سر ء ایر کرت ءُ من ء وتی گورء گوں ھُبّ پرِنچ اِت کہ من ء اچ وت ء گیش نزینک کرت ءُ من وتء را آئی بگل ءِ تہء چوکہ وت دات کہ اے دمان ء من ء وتی جند ءِ پاھاز ءِ یک وشیں مارشتے زرت کہ اگاں دنیا حطرہ ءِ توک ء ات بلے جرنیل صاحب ءِ گرم ءُ وشّیں بگل ءِ تہء من ء دلبڈی رست ءُ دانکہ یونین جیک ءِ چیرا جرنیل ءِ پیمین جرنیل است انت اے دنیا مدام امن ءُ ایمن مان اِیت ءُ من ء ھما لکھ ءُ ھزاریں مردمانی حیال اھت کہ آ چہ جرمنانی جنگی گنوکی ءُ بے ساری ءِ تہء بمب ءُ توپانی تہء ٹپی اتاں مُرتگ اِتاں ءُ وتی ناوچگ ء بنکرانی تہء زند ءِ روچاں حساب کنان اتاں کہ ایشی تہء گیشر جاور زال کار ء ترسوکیں زہگانی ات کہ حالتاکانی تہء آیانی عکس ءُ تصویران من چارت نہ کناں کہ آ چنکس بزھگ ءُ لاچار درا کنان اتاں۔ یا حدا۔
	 جرنیل من ء دروت دات ءُ پدا نیمرو چ ءِ تان ء پد ماں ھم بگل وپتاں ءُ مئے سر ء بالی گرابانی گور ء گار توار آیان بوت کہ جنگ ءِ پڑ ء بُوگ ءُ بال گرابانی بال ءِ چیرا گوں وتی دوست ء ھم بگل بُوگ ءُ مہر کنگ ءِ وتی یک تھام ءُ چسے کہ بنی آدم جنگ ءِ تہء ھم وتی المیں مہراں نہ شموش اِیت!
	مروچی، اسکواڈرن لیڈر کرسٹوفر سروکی ء سئے ’شاک‘ بال گراب برزگ ءِ کتبی نیمگ ءِ سیم سراں رکینگ ء چہ جمڑی ئیں کچہ ئیں بال پٹ ء بال کرتاں، اسکوارڈرن لیڈڑ کرسٹو دیمء ات ءُ آئی پشت ء جارج اورول ءُ آئی پشت ء ارونگ فلائٹ لیفٹنٹ گون اتاں۔
	دو روچ ساری چہ پرل ہاربر ءِ ارش ء ساری من جارج اورول ءُ آئی شیتان کاریانی سر ء سک بدرد کرتگ ات کہ آ مدام چہ’ بیس‘ ءِ سر ء بال کنت ءُ مہلوک ء چہ واب ء پاد کنت کہ اھتنوکیں روچاں آ کمکیں حیالداری بکنت!
	بلے ھمروچیگیں روچانی پیمء آ کھندان وتی کلا ء درکرتگ ات ءُ منی دیمء وتی سر ء جال کنان گوشتگ ات، کہ جرنیل ءِ حکم انت ماں چے بکناں!
	بلے مروچی سئے شاک یکجاہ چہ جمڑی ءِ بالی پٹ ء بال کرتگ ات کہ چہ پرل ہاربر ءِ ارش ء پد نوں المی ات کہ وتی سیم سراں رکینگ بوتیں۔
	من دیست کہ مروچی سولو فلائٹے نہ ات بلکنا سکواڈرن لیڈر کرسٹوفر ء برز ء شتکیں ورناے ات۔ ارونگ ءُ جارج ء کمان کنگء ات ءُ مروچی جارج چہ مئے سر ء نہ گوست بلکنا بیس ءِ پشتی نیمگ ءِ آریان ءِ سر ء سیم سر ءِ تچکی ء بال کنان بوتاں ءُ من آیانی پرّگانی توار ء اشکت ءُ ڈن ء درکپت کہ آ زوت زیان بوتاں۔ مروچی تاں دُور آزمان صاف ءُ کشادگ ات۔
	پدا اچ منی دپ ء ھمے نیکیں دعا درکپت انت!……
	روچ بیگہ، بیگہ شام ءُ شام سُہب ءِ تہء بدل بوان انت ءُ ھر آؤکیں روچ گوں وتی نوکیں مستاگراں چہ تیاب ء چست بوان جمڑی ءِ کتبی نیمگ ءِ کوہ ءُ ڈل ءِ سرء چکران زیان بان ءُ من اے مستاگراں مدام چاران بان ءُ من ء نہ زاناں پرچے جمڑی ءِ تہء نندوک لندن یات کئیت، وتی کسانیں فلیٹ یات کئیت، ٹیمز یات کئیت، آکسفورڈ اسٹریٹ یات کئیت، کہ ھموداں من پیدا بوتگ ونتگ ءُ کہ باز کسان عمری ءِ تہء جرنیل ءِ چم پمن کپتان ءُ جرنیل آزمانگ ء نیوی ءِ تہء ٹریننگ کنگء ات کہ پؤج ءِ تہء آ ساری ء وتی ٹریننگ ء چہ سندھرسٹ ء پیلو کرتگ ات کہ نوں آئرا نیوی ٹریننگ کنگی ات کہ ملکہ معظمہ آئرا ونڈسر محل ءِ تہء تمگہ جتگ ات ءُ ہرل آف ونڈسر ءِ لقب داتگ ات کہ آ زمانگ ء جرنیل شپ ء روچ من ء چارت کہ آئی درپشین مود آئی یونیفارم ءُ آئی ورنائی درا من ء دوست اتاں کہ آ وت ورنا ات ءُ من ء وتی وابانی پری جوڑ کرتگ کہ پدا آ من ء ہنی مون ءِ ھاترء پیرس برت کہ ادا آئفل ٹاور ءِ چیرا ماں وتی عکس کش اِت ءُ فرانسی روڈ ءِ تہء آپی جہاز ءِ تہء گشت۔ ائے روچ چنکس شر اتاں……
	منی سر ء درائیں شاھی محل مچ ات کہ دھول ءُ سُرنگءِ توار ءِ تہء منی اسپیتیں بانوری لیوس، منی ہیٹ ءُ ہیٹ ء سر ء منی دیمء تنکیں سریگ کہ من کرار کرار جرنیل ءِ بگل ء دست دیان مچی ءِ نیام ء وتی دارج میھیں کؤشان زوران روان اتاں کہ رند ء جرنیل منی دست ء چلہ یے دات ءُ من جرنیل ءِ دستاں چلہ یے دات ءُ آ من ء دروت گپت کہ من وتی کلک ء برآئی داشت ء پدا آ وتی کلک ء داشت کہ من آئرا دروت گپت ءُ پدا درائیں مہلوک دست جنان ءُ مارا مبارکبادی داتاں ءُ ماں دست مہ دست درکپتاں ءُ یک بگھی ءِ تہء سوار درکپتاں……
	منء جمڑی ءِ صاف ءُ کشاد گیں آزمان ءِ چیرا نہ زاناں پرچے وتی سیر یات کئیت، لندن یات کئیت ءُ لندن ءِ قہریں زمستان یات کئیت، کہ شپ ءُ روچ ھورانی سبب ء من سک تنگ بوتن کہ نہ زانت کہ من کجا برواں……
	……بلے ادء جمڑی ءِ کشاد گیں آزمان ءِ چیرا زند چٹ جتا انت کہ من ء کدی باور ھم نہ یات کہ زند انکس کشادگ ءُ ازلی ئیں چیزے۔ جمڑی ءِ ریکانی تل ء، آئی ڈل ءِ سر ء، آئی بوچ ءُ کاھانی تہء من مرگانی بال کہ دیستگ رعبا ءُ شوکانی زڑوکیں چمان دیستگ ءُ آیانی ھولگی ئیں تچگء دیستگ، تیاب ءِ مردمانی بزگی ء دیستگ ءُ آزمان ءِ تچکی ءُ کشادگی ء انکس چہ نزینک ء دیستگ کہ من ء باور ھم نہ اھتگ کہ زند انکس زیبا بوت کنت…… بلے من ء لندن ءِ یات ھم نہ شموش انت، چو کہ بگیر چہ لندن من زندگ بوت مکناں!
	زی من گورڈن ءِ جنین لوسی ء دیست کہ درائیں روچ آ وتی وتاک ءِ تہء نندوک جرسی گوپ اِیت ءُ چہ گس ء درنہ اھت…… بزگیں لوسی! گوں وتی کسانیں تنک مودیں مچاچاں ءُ وتی لاگریں بدن ء ءُ وتی مزنیں دپ ءُ نازرکیں لنٹاں کہ آ انکس لاک ء پدا شک جنت کہ آئی لنٹ چو گلاب ء درا کنت، آ وتی موداں چہ دیمء کیچی کنت ءُ چہ پشت ء دریش کنت کہ آئی کسانیں دیم درا کنت، معصوم ءُ زیبا…… لوسی مدام کنداِیت…… آئی یک زہگے بلے گوں وتی بلک ء لیڈز ءِ تہء انت۔ لوسی وتی زہگ ء یات کنت چو کہ آ جمڑی ءِ تہء سک تنگ بہ بیت ءُ یکوارے پدا لیڈز روئگ بلوٹ اِیت ۔
	لوسی ءِ مرد گورڈن پؤج ءِ تہء بریگیڈئیر انت کہ بریگیڈئیر جنرل گوشگ بیت۔ آئی رعب داریں دیم ء گوں وتی پشگ ء آئی وپاداری وتی مٹ وت انت کہ جرنیل صاحب آئی سر ء باور کنت ءُ آئرا بازیں کار داتاں۔
	پدا مارگریٹا انت کہ آ وت سرجن جرنیل انت ءُ فیلڈ اسپتال ئےِ ٹاہینتگ کہ کدی کدی من سرجن جرنیل مارگریٹا ءِ دیوان ء رواں تو آ سک وش بیت کہ آئی تہء گران منگی است ءُ مزن داشتی اچ نیست آ نکہ وت آ میجر جنرلے بلے کس نہ گوش اِیت کہ آ میجر جنرلءِ بلکنا ایدگہ زال کارانی پیمء زال کارے ء آ وتی فیلڈ اسپتال ء انکس پہ بندوتند داشتگ کہ جنرل صاحب اچ آئی سک وش انت۔ 
	مس مارگریٹا وت سیر نہ کرتگ…… من ء لوسی گوشگء ات کہ یک زمانگے آئی یک دوستے لندن اسکول آف اکنامکس ءِ تہء پروفیسر ات بلے رند ء اے پروفیسر گوں دگہ جنکے ء شت ء مس مارگریٹا ءِ دل پرشت ءُ جنگ عظیم ء ساری آ ڈاکٹری وانگء ات کہ پدا جنگ عظیم ءِ وھداں آ پؤج ءِ تہء بھرتی بوت ءُ پدا آئرا جمڑی بیس ء دیم دیگ بوت ءُ آئرا ترقی دیگ بوت آ نوں میجر جنرل ءِ عہدگ ء ات کہ بیس ءِ تہء ایدگر آئرا لیڈی جنرل گوشتاں……
	چو منی پیمء مس مارگریٹا ء جمڑی ءِ روکپت دوست اِنت ءُ آ ھم چہ وتی وتاک ءِ تلگ ء جمڑی ءِ روکپت ء چاراِیت ءُ آ ھم ھمے روکپت ءِ باروء چیزے نوشتہ کنان انت ءُ من نہ زاناں کہ آ چے نوشتہ کنان اِنت...
	من ء کارپورل کرسٹیناؔ چہ کلان دوست انت کہ آ انکس وانند گیں جنکے نہ انت بلے آ پؤج ءِ تہء پمیشا بھرتی بوتگ کہ آئرا جنگ ءِ تہء بہر زورگ ء پہ وتی ملک ء نام کشگ دوست ات کہ آ پؤج ءِ کارپورل ات ء فیلڈ اسپتال ءِ تہء کار کرت، آ منی عزت انکس را باز کنت کہ من شرمندگ باں!…… آئی ڈیل ءُ ڈول چو ورنائیں بچکانی پیمء انت کہ وتی یونیفارم ءِ تہء آ باز زیبا درا کنت۔
	چہ سپاھی ء کارپورل ء بگر تاں جرنیل دراھانی لیکہ یکے کہ اے جنگ ء کٹگ ءُ دژمن ء بے سوب کنگ!
	ءُ وھدے من وتی سپاھی جرنیل، پالکٹ ءُ کارپورلانی خدمتکاری ءُ حذمتگزاری ءُ گوں وتی پشگ ء وپاداری گنداں تو من ء سکھن بیت کہ مگر بی تہذیب ء کس شکست دات نہ کنت ءُ ھمے حذمتکارانی کار ءُ حذمت انت کہ ما دنیا ءِ تہء نام کپتگ کہ مروچی مئے تہذیب ء چہ وتی مردمان حطرہ انت کہ ہٹلر،مسولینی، پوریائی نہ انت چے انت؟ یک نیمگ ء آزات دنیا ءِ واب انت ءُ دوئمی نیمگ ء سیاہ پوشیں دکتوریل ءُ گیرجمہوری راج…… مارا وشّی انت کہ اُرس ھم پہ آزات دنیا ءِ سلامتی ء گوں ماں ھور انت۔ ایش انت تاریخ ءِ پیسلہ! کہ دوستان دژمن کنت ءُ دژمناں دوست!……
	چہ جنگ عظیم ءِ کٹگ ء پد مئے ءُ ارس ءِ نیام چونیں راھبند ٹہاں؟ ایشرا ھر کس زانت کہ مئے تعلقداری ءُ رشتگ چو پل صراط ء سک باں، بلے اے پد ءِ گپے، جرنیل صاحب ھمیش گوش اِیت، کہ ساری ء ہٹلر ء شکست دئیگی انت……
	وھدیکہ عابدہ ءُ شاکر ءُ میر مولاداد چہ’ ردیگ‘ ء اھتاں تو من چہ مسز ڈروس لینگ ءِ بدن ءُ جسد ء پدیکوارے پدا عابدہ ءِ بدن ء جسد بلکنا ارواح ءِ تہء پترگ ءِ جہد کرت چوکہ من ھمے ھر دو ئیں جنین آدمانی نیام ء وتی جند ءِ ذات ء شموشگ لوٹ اِت، چو کہ منی وتی ذات ءِ تہء یک جنین آدمے اندر ء پوشیدگ ات کہ بلکنا ایشی وتی گزر ءُ لوٹ اتاں کہ ایش جنین آدمانی دلانی تہء پتران ءُ آیانی بو ءُ تھامانی تہء وتء را زیان کنگ لوٹ اِت چوکہ من ء وت ھمے چیز دوست بہ بیت کہ من مرد ءِ جاہ ء جنین آدمے بوتین کہ منی حیال ء حسن ءُ زیبائی ءِ مزّگ انکس کہ جنین آدم بُوگ ءِ تہء من ء مارشت بوت بلکنا من ء وتی مرد بُوگ ءِ تہء نہ تورتیاں!……
	ایشی وجہ ایش کہ من مدام جنینانی حسن ءُ زیبائی ءِ واب دیستگ ات ءُ اچ آیان نزینک بُوگ ءِ جہد ءُ کوشست کرتگ ات بلے اچ آیان کدی نزینک نہ بوتگ ات کہ مدام اچ آیان ترستگ ات کہ اگاں من چہ جنین آدمے ء نزینک بوتاں تو چو بزان کہ منی بانزل ءُ پرگ سوھتکان پمشا ایوک من جنکانی، زیبائیں شکلانی واب دیستگ ات کہ منی وتی پوشیدگیں ءُ چیریں جنین آدم من ء چہ اندگہ جنکاں نزینک بُوگء پہ نہ اشتگ ات……!
	ءُ ھمے سبب ات کہ من عابدہ ء وتی دل ءِ تہء چہ ھما روچ ء سجدہ کنان ات تانکہ من ء یات انت بلے من اچ آئی نزینکی ء ترستگ ات ءُ وابانی تہء من آئرا وتی جنین حیال کرتگ ات ءُ آئرا دروت داتگ ات ءُ آئی نازرکیں لنٹان وتی لنٹانی چیر ء چو امب ءِ ڈول ء چوستگ ات کہ آئی لنٹ انکس شیرکن اتاں کہ من ء چو کہ یکین نہ ات کہ اے لنٹ انکس لذت دار ءُ تھامی باں!……
	بلے اے درا تصورانی تہء اتاں کہ مئے نیام ء شاکر ات، ءُ شاکر من ء کدی دوست نہ ات۔
	عابدہ زانتکار ءُ وانند گیں جنکے ات ءُ آئی ماس ءُ پس جتائیں نسلان چہ اتاں کہ ھمے چیز آئرا گیشتر نمادار کرتگ ات ءُ من نہ لوٹ اِت کہ آ این جی او ءِ تہء کار بکنت بلکنا من لوٹ اِت کہ آ گوں من بیاتین تو من پرآئی نوکری کرت ءُ آ منی جنین بوتیں، بس! گڑا اے دنیا چنکس وش بوت بلے مئے نیام ء شاکر ات ءُ شاکر دور بُوگء نہ ات!
	مروچی عابدہ گیشتر صحت مند ءُ وش درا بوت کہ آئی پادا جوگر اتاں ءُ آ سہرین رنگ ءِ جرسی ءِ گورء کرتگ، گلوبند ءُ آئی پادا اسپیتیں پتلونے ات ءُ آئی مودانی گیسو ءُ پونی یک پیمء گوں آئی دیمء نما کنان اتاں ءُ من آئرا چاران ات اوں۔
	’’مروچی شما چے دیست ات..؟‘‘ من جست کرت ءُ شاکر ء وار نہ دات چو کہ آ چہ عابدہ ءِ دپ ء حبر ء پُل اِتءُ گوشت:
	’’مئے سبر ءُ سبزیں سرککاں سک باز حطرہ انت کہ نوں آ لہتیں منتگ انت ءُ ایش حطرہ ءِ حبر، مارا زوت زوت کنگی کپ اِیت…… عابدہ وتی رپورٹ ء تیار کنان انت بلے مارا مہلوک ءِ کمک بکار انت نہ کہ چہ مئے تیاب ء اے سبر ءُ سبزیں سرکک مدامی گار باں…… مارا میرمولاداد پیمیں مردمانی تپاک تیار انت۔‘‘
	من میرمولاداد ءِ نیمگ ء چاراِت کہ آ وتی دل ء وش بوت کہ اے ڈیھ ءِ تہء میرمولاداد پیمیں مردم زندگ اتاں کہ آیانی انسان دوستی، پچیں پیشانی ءُ کشاد گیں دل وتی مٹ وت ات!
	میرمولاداد چہ عابدہ ءِ دپ ء وتی سپت ء اشکنگ ء پد چو بزاں باز وش بوت۔
ءُ پد ھر کس عابدہ ءِ نیمگ ء چاران بوت چو کہ آ یک مزنیں مال ءُ مڈّی یے ءِ گپّان جنان بیت ءُ آئی گپ جنگ ہر کس ء چش کہ موقعہ دیان ات کہ آ عابدہ ء بچاراِیت، نہ کہ انچا ھر کس پہ چم ءِ کنڈ ء آئرا چاراِت، بلے نوں کہ آ گپ جنگء ات تو ھر کس آئرا راستان راست آئرا چاراں کہ نہ آئرا من کہ ایرادے بہ بیت ءُ نہ کہ ایدگر وتی روک روک آئرا چارگ ءِ تہء حجالت بباں!
	بلے من عابدہ ء چاران نہ زاناں من ء چے حیال اھت کہ من بال بکناں چو ھما کونجان کہ آ زر ءِ سر ء کاڑت کاڑت کنان بال اتاں، چو عابدہ ء وش مل، چوآئی ٹی ٹل ء چو آئی نمادار……
	زر ءِ سر ء مرگان من مدام چارگ ءِ تہء سکّ وش باں ءُ حاص وھدے زر ءِ سر ء روکپت ءِ موسم ء مرگانی بال ءِ وتی یک شان ءُ شرپے کہ ایش لوزانی تہء بیان بوت نہ کنت……!
	باز مرگ انکس برّ باں کہ یک رندی بال کرتاں تو پدا ھچ نہ اوشتاں ءُ یک کچ ء یک کساس ء بال کنان باں چو کہ تانکہ اے دنیا ھست آ بال کنان رواں۔
	باز کونج زر ءِ سر ء پہ لوجر ماھی ءُ ایدگہ کسانیں ماھیگانی ورگء پہ وتی سنٹان آپ ءِ تہء بڈ داتاں ءُ وتی شکار ء سنٹ ءِ چیرا زوران بال کرتاں چو کہ آیاں ترس بہ بیت کہ آیانی شکار ء کس مہ زوراِیت!
	مرگانی بال ء چاران من پدا عابدہ ء چاران بوت کہ آ سبریں سرکک ءِ گپان گوں میرمولاداد ءُ شاکربہ کنت چو کہ میر مولاداد ءُ شاکر آئی ءِ گپان ساری ء نہ اشکتگ…… آنکہ آ گوں من ھم دلگوش ات بلے کدی کدی من ء ھنچش مارشت بوت چوکہ آ من ء چارگء ابید من ء مچاراِیت!
	’’تو چے ءِ چارگء ئے؟‘‘ عابدہ من ء چاراِت تو شاکر پسّو دئیان بوت: ’’آ مرگانی بال ء چارگء انت۔‘‘
	عابدہ کھنداِت ءُ شاکر ء گوشت:
	’’بِل کہ آ وت بگوش اِیت کہ آ چے ءِ چارگء انت؟‘‘
	شاکر ءِ دپ ھمے حبر ءِ سر ء چٹ کسان بوت چو کہ آئرا مہ سجّ اِیت کہ آ چے بگوش اِیت!
	’’چے ء پہ، واجہ کار چاکر ء باندا ردیگ ء مہ براں ءُ سرککانی ندارگ ء پیش مہ داراں؟‘‘
	میرمولاداد صلہ دات ءُ عابدہ وش بوت بلے شاکر گوں نزوریں دل ء گوشت: 
	’’چاکر واجہ کار ءِ رضا انت، مئے چم وش ءُ دل سرد اگاں باندا آ گوں ماں ردیگ ء بیت!‘‘
	من زانت کہ شاکر پہ دل من ء گوشگء نہ ات کہ من باندا ردیگ ء گوں آیانی ھمراہ بباں کہ ھموداں سرککانی زید ءُ زھتک ات۔
	بلے من تیار بوت
	’’من ء برت گوں، من ء وشی بیت، بلے من ء کسّ صلہ نہ جتگ گڑا من پرچے بیاھاں؟‘‘ من گوشت ءُ عابدہ پوہ بوت:
	’’ترا صلہ جنگ ءِ چے گزر ء چے لوٹ؟‘‘
	’’تئی منت واراں‘‘ من عابدہ ء کسانیں چمے جت چوکہ ایشرا ایوک ء آ بزانت کہ وت مئے وتی جند ءِ چمان چم باور نہ یات کہ اے گروک ءُ نپت کجا کپت؟ اے روچ کجا برئکش دات؟
	ھمے نیام ء داد جان تچان ء اھت ءُ شاکر ء حال دات کہ آ پی۔ سی او کالے اھتگ۔ (تنے وھدی جیونی ءِ تہء موبائل کار نہ کرتاں) شاکر تچان ء ریسٹ ءِ نیمگ ء درشت۔
	من ءُ عابدہ ءُ میرمولاداد جمڑی ءِ کپوکیں روچ ء چاران بوتاں۔ من عابدہؔ ء یک دگہ چمے جت ءُ آ وتی سر ء جال کرت، بلے من ء توراِت کہ عابدہ ء منی چمانی جنگ دوست بوت چیء کہ کمیونیکیشن ءِ اچ ایشی گیشتر شرتریں نظام مہر ءِ دنیا تہء نہ ات کہ ایوک ء یک چم ءِ کنڈ ء، دمانی تہء گوں باز کراری ءِ سرء سرینگء پد دل ء دنیا ءِ درائیں راز چہ یک دل ءِ کمپیوٹر ء پہ دوئمی دل ءِ کمپیوٹر ء منتقل بوتاں! ءُ دمانی تہء درائیں خبر ءُ حال رستاں۔
	پدا شاکر اھت ءُ عابدہ گوشت:
	’’من ء کراچی ء ہیڈ آفس ء لوٹگ بوتگ، باندا چہ گوادر من ء کراچی روگی کپ اِیت۔‘‘
	’’چے ء پہ؟‘‘ عابدہ جست کرت۔
	’’نہ زاناں!‘‘ شاکر گوشت ءُ پدا گوشت: ’’منی حیال ء ماں موحولیات ءِ سال روچ ءِ ھاترء تیاری کنگی انت بلکنا پمیشا……‘‘
	’’بلے موحولیات ءِ سال روچ ہر سال جون ءِ تہء بیت‘‘ عابدہ گوشت ءُ رستم پسّو دات ’’بازیں دگہ چیز ھم استاں، ماحولیات ایوک ء سرککانی پاہاز نہ انت!‘‘
	رستم ءِ گپانی تہء یک سوکے مان ات چو کہ آ منی چمانی جنگ ءِ ھما نادرا ءُ خفیفیں اشارگ ء پوہ بوتگ ات کہ نوں آ عابدہ ءِ گپان انکس ترند ترند دیگء ات۔
	ءُ عابدہ وتی حسن ء ابید وتی المیں سگ ءُ سنگ ء گوں بشکندگ بوان گوشان بوت:
	’’خیر انت شما باندہ برواِت، من وتی کار ء کنان اُن، میرمولاداد ء واجہ کار چاکر مئے کمک ء موجود انت۔ آنکہ مئے رپورٹ ءِ بازیں بہرے تیار بوتگ۔ بلے ء لہتیں دگہ چیزئے ھور کنگی انت۔ تو چہ کراچی ء کائے گڑا مئے رپورٹ تیار بہ بیت۔ کہ من سرککاں گوں تیاب ءِ سر ء بؤکیں ایدگہ پروش ء پروش کاریاں ھم چارگ اوں کہ مئے درائیں ایکوسسٹم چون متاثر بُوگء انت؟ من تمرائی باروء ھم پٹ ءُ پول کنگء اوں۔ مدگءُ ماھیانی زند ءِ باروء چارگء اوں۔ بچار ماحولیات ءِ تہء بازیں چیز کایاں کہ ھر یک چیز ءُ شئے گوں دوئمی ء بندوک انت، چہ وت ء جتا نہ انت۔ چو کہ ھر چول گوں روچ ءِ ھر برئمش ءِ تہء پتاؤک ء سوگہ بیت کہ روچ ء برئمش ء چولانی برزی ء جال ءِ تہء یک تپاکے بہ بیت!
	پدا عابدہ وتی گپانی سر ء وت کندان بوت: ’’بچار! نندوک نندوک من موحولیات ءِ سر ء یک مزنیں لیکچرے دات!‘‘
	’’پما ایش یک وش بہتی یے!‘‘ میر مولاداد گوشان بوت ءُ عابدہ گون من دلگوش بوان گوشت:
	’’مئے وش بہتی ایش انت کہ میرمولاداد گوں ماں گون انت، نہ کہ مارا سرککانی، نہ کہ تمرانی، نہ کہ مد گانی ءُ نہ کہ جھینگاھای باروء خبرکپت کہ ایش کجا انت ءُ کجا نہ انت……؟ مئے پٹ ءُ پول اگاں موحولیات ءِ باروء دیمء روان ات تو ایش چہ میرمولاداد ءِ سبب ء انت…… بس ماں میرمولاداد ءِ گپان یک شریں زبان ءِ تہء کاراں‘‘
	عابدہ کھنداِت ءُ میر مولاداد وش بوت ءُ گوں وتی کانکریں زبان ء آئی منت وار بوت وھدیکہ دُور روچ کپان بوت ء شاکر وتی کراچی روگ ءِ باروء پکر جنان بوت چو کہ آئی ءِ بدن ءُ جسد ھمودان انت بلے آئی ارواح دگہ جاھے!
٭٭٭


















8
دیگر ءِ شام
	تیاب ءِ سر ء زمستان ءِ سبزیں آزمان تانکہ چم کار کرت کشادگ کشادگ تچک ات ءُ گرماگ ءِ موسم ء جُش کنوکیں زر ءِ آپ نوں چو تگرد ء بوتگ ات کہ تاں دور دور ء بوجیگ ءُ یکدارے آپ ءِ مزنیں چولانی سر ء کرار کرار گوانزوران شکارکنان اتاں ءُ باز مرگ وتی یکتنائیں بال ء چہ تنک تیاب ء یاکہ آپ ءِ نیام ء نندوکیں ایدگہ مرگانی رم ءِ تہء ھور کپت چو کہ اے زند ءِ تہء یکتنا ء ایوکیں بال مشکل ء گران ات کہ مردم ہر چنت بال بکرتین ءُ ھر کجا کہ بہ شُتیں گڈسرء آئرا وتی بیھ ءُ بنیات ءِ سرء آیگی کپت کہ ڈنمارک ءِ نامی ئیں مفکر سورن کرکیگارڈ آنکہ مرگانی باروء گپ نہ جتگ کہ آئی موضوع آدم زات ءُ آئی المیں یکتنائی انت کہ اے درگت ء آ گوش اِیت کہ ھر آدم ذات وتی زند ءِ تہء چہ سے درجگان گوزاِیت، یکے آئی جمالیاتی زند انت، دوئمی آئی اخلاقی ءُ سیمی آئی مذہبی زند انت، اخلاقای زند ءِ تہء آ راج ء چاگرد ءِ ھما قدران یکوارے پدا وتی راہ ءِ نشان جوڑ کنت کہ ھمایان ساری ء آ رد کرتگ یاکہ اچ آیان منکر بوتگ چیء کہ وتی ورنائی ءِ جوش ءِ تہء ھر ورنا زیبائی لوٹ اِیت ءُ وتی زیبائیں حیالانی پیلوی ء لوٹ اِیت ، وشی لوٹ اِیت ءُ آرام ءُ آسود گیں حیال ءُ فکرانی تہء وش بوش بُوگ لوٹ اِیت ءُ چہ درد ءُ ڈکھاں دور بُوگ لوٹ اِیت چیء کہ جمالیاتی زند ءِ واھگ ءُ لوٹ ھمیش انت کہ گیشتراں گیشتر وشی ءُ کم چہ کم ء ڈکھ ءُ درد!……
	بلے اے زند زوت گوزاِیت، مردم مزن بیت، زہگ ءُ روزگار ءُ لاپ نان ءِ ویل ء جنجال کایاں، وشیانی روچ باز کم باں، وشی زوت گوزاں، یکتنائیں بال چو اے مرگان، مردم ء دم برائین اِیت، کہ مردم پہ وت یک رمے شوھاز کنت تانکہ آ وتء را گیشتر آسودگ ءُ آسرات حیال بکنت، پمیشا آکیت ءُ ھما رم ءِ نیام ء ننداِیت کہ ھمائرا آ یلہ داتگ ات کہ آوھداں آ وتی جمالیاتی دور ءِ تہء وتی اخلاق ءِ سرچمگ وت بُوگ لوٹ اِیت کہ آ وت اخلاقی قدر پیدا کنگ لوٹ اِیت ءُ ھمائی تہء زندگ بُوگ لوٹ اِیت کہ ھر نظام ءُ ھر سسٹم ء گوں وتی پادانی لگتاں، لگت مال کرت کہ ایش آئی انا ءِ آئی وجود ءِ واھگ ات کہ آ چو’ والٹ وہٹ مین‘، ء وتی جند ءِ شئیراں بجاں کہ ھمیش تہء آ وش بوت……!
	……بلے اے عارضی ئیں دورے ات کہ پدا زند ءِ چھیل ءُ چانکانی تہء سرکپان آ وتء را گیر محفوظ حیال کرت کہ پہ زندگ بُوگء آئرا نوں یک اخلاقی نظامے بکار انت تانکہ آئی زند آرام ءُ آسودگی ء گوں بگوزاِیت نہ کہ آ یکدم، دمانی تہء وتی گیر محفوظی ءِ سیائیں چاتءِ تہء کپت کہ اچ اُوداں نہ بلکنا آ کدی درمیاتیں!…… پمیشاآ گوں وتی رم ء ننداِیت ءُ آئی اخلاقی قدرانی سرء وتی سر ء ایرکنت ھنچش چو کہ’ چل کاف ‘ءِ وانگ ء پد جنّ وتی سر ء چشکھ ءِ سر ء ایر کناں!……
	……ھنچش چو کہ مروچیگیں، نومبر ماہ ءِ صافیں روچ ءِ تہء من گندگء ات اوں کہ یکتنا بال کنوکیں مرگ چہ وتی بال ء گرگ تنک ءُ بیزار گوں وتی ایدگہ ھمرایاں نندگء اتاں……
	اے بدعقیدگی ءِ اول نشانی ات وھدے تئی جند ءِ اخلاقی قدرانی پیدا کنگءِ قوت نزور بوتاں تو رمگ ءُ رم ءِ اخلاقی قدرانی سر ء روان بوت ئے کہ اے وت گڑیں راھانی سر ء روان تو وتء را محفوظ حیال کرت ئے، کہ نوں چاگرد ءُ راج پر تو اخلاقی قدر جوڑ کرت، تو آزات ات ئے، تو ایوک ء ھمے وت گڑیں قدرانی سر ء روگ لوٹ اِت ئے ءُ بس!…… تئی بدعقیدگی تئی آزاتی ات، بلے اے تئی گلامی ءِ اولی نشانی ات!…… کئے زانت؟
	سیمی درجگ مذہبی درجگ ات، اے ھما درجگ ات کہ آدم ذات وتی ءُ حدا ءِ رشتگ ء یک دگہ کاسگ ءِ تہء کئیل کرت کہ ادء سربُوگء پد درائیں شک، درائیں شبینگ ءُ درائیں جست ءُ پرس یک نوکیں تجربگے ء گوں دوچار بوتاں کہ آیانی تہء حضرت ابراہیمؑ ءِ پیمء یک عشقے پیدا بوت کہ وتی زہگ ء پہ ھمے تجربگ ء قربان کنگ لوٹ اِت ۔
	بلے کرکیگارڈ گوشت کہ حضرت ابراہیمؑ ءِ پیمیں تجربگ ءِ نیمگ ء باز کم مردم رواں کہ ایوک ء اخلاقی درجگ ءِ تہء زند گوازینگ مئے بہت ءُ طالع جوڑ بیت!……
	من یکتنائیں مرگان چہ دوریں ھنداں آیان ء گوں وتی رمان نندان چاران اتاں وھدے ’ردیگ‘ ءِ کنڈ ء کلچ ءِ تہء ریکانی سر ء نندوک عابدہ ءُ میرمولاداد تیاب ءِ نزینک ء کوھانی رگ ءُ روھتگاں چاران اتاں کہ ردیگ ءِ ھمے کنڈ ء کوہ ءِ کلچ ءُ کنڈاں سرکک ھیک داتاں ءُ مزن بوتاں کہ گرماگ ءِ موسم ء زر ءِ چول تاں کوہ ءِ ھمے کنڈ ء رستیناں ءُ پدا جال کپتاں، سرککانی ھیک کمکین برزگء اتاں، کہ اُودء چول سر نہ بوتاں……
	اے جاہ نیوان ات کہ ادا مردم ءُ ساہ دارانی آیگ بوت پمیشا سرکک ھیک داتاں ءُ مزن بوتاں……
	بلے نوں چہ مہلوک ءِ روءُ آ آیانی زند ء حطرہ ھست ات میرمولاداد، عابدہ ء چیزے گوئشان ات وھدیکہ عابدہ گوش داران ات۔
	من وش اتاں کہ مروچی شاکر گوں ماں گون نہ ات ءُ ماں ردیگ ءِ پچیں آزمان ءِ چیرا چٹ ایوک ء یکتنا اتاں ءُ مروچی نومبر ماہ ءِ گڈی ئیں روچاں ھر چیز نوک ات، ھر چیز صاف ات ءُ ھر چیز پر معنا ءُ وشال ات۔
	من اچ آیان نزینک بوت اوں ءُ عابدہ ء چاراِت کہ گوں آئی ء وتی وابانی تہء من ھزار وار وپتگ ات ءُ ھزار وار آئرا دروت داتگ ات ءُ ھزار وار آئی ءِ کلکان وتی لنٹان ایر کرتگ ات کہ من نہ زانت کہ اے جنک ءِ تہء حدا چے کششے داتگ ات کہ من ء یکین باور نہ یات کہ کدی کدی من آئی چمانی تہء چاراِت ھم نہ کرت، چوکہ اگاں من آئی چمانی تہء بچاران تو چہ وتی وجود ء انکار بکناں بلکنا من ء ایوک ء آئی چارگ ءِ تہء وتء را زیان کنگ ءِ واھگ ھست ات، بلے من ترس اِت!……
	پدا چہ دور دور ء آئیوکیں یکتنا ءُ ایوکیں مرگان آئیان گوں وتی رم ء نندان دیست تو من ء آیانی بے معنا ئیں بال ءِ سر ء ارمان اھت کہ چون پہ حب ءُ جوش آ زر ءِ تچکی ء بال کنان گوں ھمے امیتان کہ آیان نوں وتی راہ پہ را ایوک ء یکتنا درگیجگی ات آ یکوارے پدا رم ءِ تہء اھتگ ءُ نشتگ ات ءُ اچ ایشی گیشتر دگہ بدعقیدگی یے چے بوت! من حیال کرت ء پدا من حیال اھت۔ چے اے زند ضروری ات؟ معنی چے مارا پیدا بُوگی ات؟ المی پیدا بُوگی ات؟ چے اے روچ ءُ شپ ء پیدا بُوگی ات؟ چے اے زر ءُ مرگانی بال ء چول المی اتاں؟
	منی حیال ء زند المی نہ ات! من پکر جنان بوت۔ اگاں اے المی نہ ات گڑا مئے زند ءِ معنا ءُ متلب چے ات؟
	من چہ وت ء یک باز مزنیں جستے کرتگ ات کہ بلکنا چشکہ ایشی پسّو گوں من نہ ات، من چپ بوت ءُ عابدہ ء چاراِت کہ آ تیاب ءِ ریکانی سر ء وتی پادان تچک کرتگ ات ءُ آئی دیمء تیاب ءِ یک مزنیں نکشہ یے ایر ات ءُ آ آئی سر ء’ تن‘ جتگ ات کہ کجا تمر اتاں؟ کجا سرکک ھیک داتاں؟ کجا مدگ ء جھینگا ءِ شکار گیشتر بوت۔ کجا زرّ دیمی اھتگ ات ؟ ءُ کجا زر پدی شتگ ات؟ ءُ کجا کوہ ءِ کرود ءِ سر ء سر ءِ نشان درا بوتاں کہ زر چنکس وداِتگ ات؟
	پرے درائیں چیزانی پٹ ءُ پول ء یک عمرے پکار ات تانکہ اے زیبائیں جنک ھمے مادّی ئیں دنیا ءِ چست ءُ ایراں بہ زانتیں کہ اے مادّی دنیا مئے ایدیم آدیم ء ھشک ھشک ویران ویران چہ چار کنڈء مارا گڑد ءُ گھیں کرتگ ات کہ ایشی تہء وت ھچ معنا ءُ متلبے نہ ات بلکنا ایشی ء معنا ءُ متلب مادیگء اِت ایں، عابدہ چہ وتی پٹ ءُ پول ء دیگء ات، پمیشا اے دنیا انکس زیبا ءُ وش صورت ات کہ اگاں ایشرا چشیں زیبائیں چم مہ دیستیناں تو ایشانی وتی جند ءِ زیبائی کجا ات؟…… ’ھچ نہ ات‘ من حیال کرت۔
	ءُ اے چم کہ چش زڑگء اتاں ءُ اے دنیا ء گندگء اتاں چے ایش الم اتاں کہ ایشان پیدا بُوگی ات؟ مئے زند ء پیدا بُوگی ات؟ اگاں اے زندمہ بوتین گڑا چے بوتیں؟ …… بلے اے زند ھست ات، عابدہ ھست ات، من ھست اِت آں ءُ اے کوہ ءُ زر ءُ چول ھست اِت آں، گڑا زندگانی یک راستی ء یک حقیقتے ات ءُ اگاں ایش یک راستی ءُ یک حقیقتے ات گڑا ایشی ء گوازینگ، ایشی تہء زندگ بُوگ ھم یک حقیقتے ات، کہ بلکنا ایشی المین لیکہ ھمیش ات کہ کس ایشرا گوں وتی درائیں جذبگانی جہلانکی ءِ تہء بچاریتین ءُ بہ دیستیں کہ ایوک ء اے گیر ضروری ئیں زند ء جذبگانی یک تھرشیاسے بکار ات کہ ایشرا چہ جذبگانی لہڑگ ءُ آچ بداتیں، یک لمبوکیں آچے، ء ایشی تہء معنا ءُ متلب شوھاز مکرتیں چیء کہ یک چیزے اگاں المی نہ ات، ضروری نہ ات گڑا ایشی ءِ معنا چے ات؟
	…… چے کرکیگارڈ ءِ مذہبی ئیں تجربگ ءِ ھمے معنا نہ ات؟ چے البرٹ کامیو چہ وتی اسبرڈی ٹی ء چہ ھمے لہڑگانی برزنہ بوت؟ چے سارتر بنی آدم ءِ المیں جوش ءِ گپ ء نہ جت؟…… چے سیرل، مارلیویونٹی ھمے رشتگ ء ڈنی دنیا ءِ مظہرانی نیام ء پوہ بُوگ ءِ جہد نہ کرتاں؟ درائیں مفکر برے نتیجگء سر بوت اِ تاں کہ آدم ذات وتی المیں لہڑگانی سبب ء زندگ ات، ھمے عشق آئرا مذہبی ئیں تجربگے دات کہ منی وتی حیال ء حدا ءِ تجربگ ھر گام ء ھر گام ء بوئیوکیں چیزے ات کہ اے الم ء بنی آدم ء دیگ نہ بوتگ ات بلکنا ایشرا ھر گام ء وت پیدا کنگی ات کہ حداءِ ایدگہ درائیں حیال ءُ فکر ایوک ء عقل ءِ وت گڑیں نظام ءُ راھبنداناں ایوک ء جذبگانی لہڑتگ یکجا ات۔
	گڑا چے من عابدہ ء گوں وتی دل ءِ درائیں لہڑگء مہر مہ کنیں؟ …… بلے منی ءُ عابدہ ءِ نیام ء اے دوری پرچے؟ چے شاکر چہ مئے نیام ء دور بوت کنت؟……
	من نہ لوٹاں کہ منی المیں مہرانی نیام ء شاکر یا دگہ کسے بہ بیت!…… من ایوک ء عابدہ ء لوٹاں، ایوک ء من ببان ءُ عابدہ ببات ءُ اے کشادگ ءُ پراھیں دنیا ئی بمان اِیت تانکہ من وتی المیں مہران عابدہ ء دات بکناں ءُ آئرا پوہ بکناں کہ من اے دنیا ءِ تہء چے مارشت کنان ءُ پرچے کنان ات؟ من ء یک ھنچش سنگت ءُ ھمراہ بکار ات کہ آ منی دل ءِ لہڑئگاں بزانت ءُ منی اے لہڑگانی زانگ ء پد من ء یک دلبڈی یے رس اِیت ءُ پدا من زناں کہ اے زند چی یے؟…… بگیر چہ عابدہ من وتی وتی جند ءِ پروش ءُ پروش کاری ءُ کش ء بگیر ءِ تہء گرپتاراں چو کہ منی زند ء ھچ معنا ءُ ھچ متلبے مہ بیت کہ منی درائیں جہد ءُ کوشست کہ دنیا ء، حدا ء وتء را بزاناں ،پوک انت تانکہ منی زرد ءِ جہلانکیں مارگ یعنے’ پیشن‘ پاد مہ یاں کہ سارتر بنی آدم ء یک ھنچائیںءُ فضولیں لہڑگ حیال کنت کہ بگیر چہ لہڑگ ءُ جذبگاں آئی تہء دگہ اچ شئے نیست!……
	ءُ منی عقیدگ دوئمیاں گوں زند گوازینگ، وتی زند ء آیانی زند ء بدل کنگ ءِ تہء پوشیدگ انت، من ھر نظام، سسٹم، سیاسی فلسفہ ءُ مذہب ء چہ انکار کرت کناں، بلے من اچ ایشی انکار کرت نہ کناں کہ ایدگہ مردم نیستاں!…… منی انسان گری چہ ایدگرانی سبب ء انت، ءُ منی انسان گری ءِ ھما سبب کہ چہ تاریخ ءِ درجگانی جتا جتائیں مزّل جنگء پد برے درجگء رست منی انسان گری ءِ تعریف انت، ایدگرانی آزاتی منی آزاتی انت، ایدگہ پائدگ ءُ سیت منی پائدگ ءُ سیت انت، ایدگرانی انسان گری منی انسان گری انت کہ منی کار پہ انسانیت ء انت ءُ پرے کار ء من ء منی زرد ءِ جہلانکیں مارشت ءُ مارگ مجبور کناں…… پمیشا تو من عابدہ ءِ چمانی تہء وتی زند ءِ حرکتاں چاران ءُ ھمایانی لہڑگ ءِ تہء منی زند ءِ نبض ء پوہ باں۔
	بلے نوں کہ شاکر ادا نہ انت گڑا من عابدہ ء صاف صاف بگوئشاں کہ من اچ آئی چے لوٹاں؟……
	میرمولاداد پہ روکپتی نیمگ ء در کپت کہ آ دیمتر ء چارگ لوٹ اِیت کہ سرککانی ھیک دیگ ءِ اند کوہ ءِ کرّ ءُ کرود ء کشکاں تاں کجا ھست اِتاں، وھدیکہ من ءُ عابدہ تیاب ءِ سر ء کوہ ءِ کروداں گوں ھوار ھوار روٹکی نیمگ ء درکپتاں کہ مئے چپین نیمگ ء کوہ ءِ کرود اتاں ءُ راستیں دست ء چو تگرد ء مان گیجوکیں تیاب!……
	وھدیکہ من عابدہ ءِ دست ء وتی پنجگ ءِ تہء گپتگ ات ءُ آئی دست ءِ گرمائشت انکس گیش ات کہ من ماں وتی کلکانءُ لُنٹاں ایشی تپد ءُ لوار ء مارشت کنان ات۔
	’عابدہ!‘ من گوشت ءُ من ء وتی جندءِ توار چوکہ دگرے ءِ توار لگّ اِت..
	عابدہ پمن چاران بوت کہ چرآئی رخب ء زانگ بوت کہ آ مروچی وتی درائیں بدن ءُ ارواح ء منی دستان دیگ ء راضی ات۔ چشکہ اے ھنچیں تیاب ءِ ازلی ءُ ابدی حاموشی ءُ چپی ءِ تہء پرآئی دگہ اچ راھے پشت مہ کپ اِیت! ءُ آ وتء را اچ من نزینک کرت کہ من ء آئی بو ءِ مارشت بوت کہ آ وتی تنک ءُ نزوریں کائی رنگ ءِ سلک ءِ بے آستونکیں جامگءِ پوشتیگ ءِ تہء کہ نوں آئی بگلانی کھڈ ھم درا اتاں ءُ آئی پاد ء سبزیں رنگ ءِ جینز ءِ پتلونے ات ءُ آئی پاد شپاد اتاں کہ یک دست ءِ تہء وتی جوگراں دست ء کرتگ ات، وھدیکہ آئی راستین کوچ ء آئی دستی بیگ لونجان ات، ءُ اچ آئی لائٹ پرفیوم ءِ بوآیگء ات……
	’’عابدہ، تو اچ من پرچے دورئے؟‘‘
	’’من اچ تو نزینک اوں‘‘ آ وتی مچاچان برز کرت ءُ من ء چارت ءُ من ء ھنچش توراِت چو کہ زمین ءُ آزمان گوں وت یکجاہ بباں۔
	’’تو اچ من دورئے، تو چہ شاکر نزینک ئے!‘‘
	’’من ء شاکر دوست نہ انت!‘‘
	’’پرچا؟‘‘
	’’نو تو وت زان ئے‘‘ آ گوشت، بلے راستین حبر ایش ات کہ من نہ زانت کہ من چے زانگ ء اوں، پمیشا من آئرا جست کرت:
	’’چے متلب، من وت زاناں؟‘‘
	ءُ ا ٓبشکھندگ بوت: ’’شما مرد ایوک ء جنین آدمے ءِ بدن ء لوٹ اِت ، ایوک ء وتی بدن ءِ گرمائشت ءُ لواراں درگیجگ شمئے زند ءِ المیں لیکہ اِنت!‘‘
	من چپ بوت اوں ءُ من زانت اوں کہ شاکر ءِ چم ایوک ء عابدہ پیمیں زیبائیں جنک ءِ بدن ء سک اتاں کہ آئرا بلکنا دگہ مہر دیگء نہ ات۔ ءُ من ء عابدہ ءِ سر ء سک ارمان اھت کہ شاکر ایوک چو حرصی ئیں نہار ء آئی گوشتانی سر ء وتی چمان جتگ ات، کہ آ آئرا ورگ لوٹ اِت۔ پمیشا من گوشان بوت۔
	’’گڑا تو وتء را پرچے آئی دست ء داتگ؟‘‘
	عابدہ چپ بوت۔
	’’من ء تئی مہر پکار انت، چاکر‘‘ اچ آئی دپ ء در کپت ء من وش بوت اوں ءُ بشکھندگ بشکھندگ من آئی جست کرت۔
	’’اگاں منی تہء ایوک ء مہر بہ بیت ءُ منی بدن سارت بہ بیت گڑا تو چے گوش ئے؟‘‘
	عابدہ پوہ بوت کہ من چے گوشگ لوٹ اِت آں، پمیشا آ بشکھندگ بشکھندگ من ء چاران بوت ءُ گوشت: 
	’’گڑا ایش منی بہت ءُ طالع انت آ یکجاہ من ء مہر رس اِیت ءُ دومی جاہ……‘‘
	من اوشتات ءُ آئرا بگل ء گپت ءُ آئی لنٹان کرار کرار دروت دیان بوت ءُ پدا گوں وتی ھور ء آئی لنٹانی سر ء مشان بوت ءُ آ گوں خماریں چمان من ء چاران بوت کہ پدا من آئی لنٹانی سرء وتی لنٹان ایر کرت ءُ پدا زمین ءُ آسمان کہ ساری ء یکجاہ ات پچ بوآن بوت ءُ ھزاریں دگہ چشیں تیاب، ھزار ء لکھین دگہ چشین کوہ، ءُ زر ءُ جمبر ءُ گوات منی مارگ ءُ مارشت ءِ دنیا ءِ تہء پچ بوان بوتاں کہ من ء ھنچش خبر کپت چوکہ زند گواچنی ایوک ء یک جُش ءُ لہڑگے ات ءُ اچ اے جش ءُ لہڑگ ء بگیر زند ء دگہ ھچ معنہ یے نہ ات کہ بنی آدم مدام زند ء یک معنا ءُ متلبے دیگ لوٹ اِیت ، بلے آ زندگ بُوگ ءِ مارشتان باز دور ات کہ آئی درائیں نیکیں نظام ءُ راھبندانی سرچمگ بنی آدم ءِ زر ءِ ھما جہلانکیں جذبگ اتاں کہ اچ آیان آئی ءِ زرد ءُ دل ھورک ءُ ھالی ات کہ اگاں اے لہڑگ ءُ جذبگ آدم ذات ءِ دل ء ودی بباں تو آئرا دگہ اچ معنہ ءُ متلبے پکار نہ ات، کہ زند وتی معنا وت ات ءُ زند ضروری ئیں شے ءِ نہ ات چو کہ ایشرا بُوگی ات چیء کہ اے دنیا ءِ تہء تاں مرچیگیں روچ ء کس نہ زانتگ ات کہ آئی زند ءِ معنا چے ات؟ اگاں کس بنی آدمے زانت تو آیک چیزے زانت کہ آئی دل ء یک جہلانکیں جذبگے مدام چو زر ءِ چولاں برز ءُ جال بوت کہ چو زر ءِ چولاں کدی نہ اوشتات کہ ھمے جہلانکیں تجربگ ھمے لہڑگ ءُ جوش آئی زند ءِ معنا ات کہ ایدگہ درائیں نظریہ ءُ حیال ھنچائیں اتاں…… اگاں من ء گوں عابدہ مہر ات، لہڑگ ھمے جذبگ ات، اگاں من ء گوں وتی ڈیھ ءُ آئی مردماں مہر ات تو منی لہڑگ اتاں، ءُ اگاں من ء گوں انسان ءُ بنی آدم ء مہر ات ءُ آئی زند ءِ المیں واھگانی سر ء باور ات تو اے لہڑگے ات کہ من یا کہ منی پیمیں ایدگہ آدم ذات اے لہڑگ ءُ جذبگ ء یک نظام ءُ سسٹم ءِ تہء آیگ لوٹ اِتاں بلے ایشان اچ معنا ءُ لیکہ یے نہ ات، آنکہ ایش پوک نہ اتاں بلے ایش الم نہ اتاں۔ الم ء ایوک بنی آدم ءِ جذبگ ءُ لہڑگ اتاں ایوک ء بنی آدم الم ات کہ آئی زند ساری ء ات وھدیکہ آ وتی جوھر یا کہ وتی وجود ء پدا زانت……
	منی حدا ء زانگ ءِ لہڑگ وتی جند ءِ جوھر ء پوہ بُوگ ءِ یک جذبگے ات کہ بلکنا اچ ایشی منی وتی جند ءِ وجود ناپیلو ات من پیدا بوتگ ات ساری ء، منی وجود ساری ء ات، منی ھست ءُ وجود ء پد من ء دنیا ءِ تہء یک چیزے بُوگی ات، وتء را دنیا ء ءُ حدا زانگی ات کہ منی انسان گری ءِ درائیں متلب ھمیش ات ءُ اچ ایشی ڈن دگہ ھچ چیزے نہ ات……
	من تاں دیر عابدہ ء دروت گپت ءُ پدا تیاب ءِ ریکانی سر ء بگل مہ بگل نشت ءُ زر ءِ چپی ء حاموشی ء چاران بوت۔
	’’من ترا سیر کنگ لوٹاں، عابدہ؟‘‘
	’’من حاضراں‘‘
	’’بلے تو شاکر ء یلہ بدئے‘‘
	’’من شاکر ء سوچیں اگاں تو من ء مہر کن ئے‘‘
	’’من ترا وتی دل ءِ بانور کرتگ‘‘ من گوشت ءُ آئرا وتی نیمگ ء چِک اِت ءُ پدا وتی زانانی سر ء نندارینت، ءُ گوں آئی مودان لیب کرت۔
	اچ آئی بدن ء در آئیوکیں وشبو، آئی درائیں بگلانی کھڈ ء آئی مکین گور من ء چہ حال ءُ بے حال کنان ات ءُ من نہ زانت کہ اے زیبائیں جنک ء چون وتی دل ء بکنیں کہ من مدام پر آئی کھندگ ءُ بشکھندگیاں تلوسگی بوتگ، تلواری بُوتگ ء تکان سر بُوتگ!
	’’تو من ء پسو بدئے کہ تو کدی شاکر ء یلہ دئے؟‘‘
	’’منی یک مجبوری یے‘‘ آ گوشت۔
	’’چے؟‘‘ من یک دم جست کرت۔
	’’منی لاپ ءُ نوکری…… ماں ھر دو یکجاہ کار کنگء ایں، چش مہ بیت کہ آ من ء چہ منی نوکری ء زبہر بکنت۔‘‘
	من نہ زانت کہ چے بگوئشاں چیء کہ عابدہ ءِ نوکری پرآئی اھم ات کہ بگیر چہ نوکری ء آ چے کرت، وھدیکہ من وت لیکچرار اتاں کہ چہ عابدہ ءِ آیگ ء رند مئے زند ءِ تہء بازیں لوٹ ءُ گزراں آیگی ات کہ آھانی پیلوی المی ات ءُ من اے حق ء نہ اتاں کہ عابدہ وتی نوکری ء یلہ بداں۔
	پمیشا من گوشت۔
	’’اگاں من پر تو دگہ نوکری یے شوھاز بکناں، گڑا؟‘‘
	’’من ء کبول انت‘‘ عابدہ گوشت۔ ءُ من گوں وتی درائیں واھگاں لوٹ اِت کہ عابدہ چہ شاکر دور بہ بیت ءُ من ء امیت ات کہ من عابدہ ء اگاں نوکری یے دات بکناں تانکہ پدا مئے زند کھندان ءُ وشال بہ بیت ءُ تنا وھدی کہ عابدہ ءِ ھاترء دگہ نوکری ءِ در نہ کپتگ ات، من لوٹ اِت کہ آ اداں کار بکنت آنکہ ادا شاکر ساڑیگ ات ءُ من نہ لوٹ اِت کہ شاکر گیشتر عابدہ ءِ نزوریاں چہ پائدگ چست بکنت…… زند ءِ چلشت عجب اتاں…… ایشی تہء بازیں بے معنا ھور اتاں، ایشی ردوم بے ڈولداری Chaosسرء ات، ایشی یک چیزے ڈولدار نہ ات کہ جاگہ نہ جاگہے ایشی تہء یک کمی یے ات کہ چہ بادشاہ ء بگیر تاں گریب ھر کس زند ءِ ھمے بے ڈولداری ء بے ترتیبی ء زانگ ات، مارگء ات ءُ ھر کس ءِ کوشست ھمیش ات کہ آ چہ زند ءِ ھمے بے ڈولداری ء در بکپ اِیت ءُ زند ء یک راہ ءُ راھبندے بنداں بلے زند ءِ تہء چشیں ڈولداری ءِ چہ ازل ء نہ ات، چیء کہ زند ءِ واقعات ءُ شے بے ڈولدار تاں کہ ھمے سبب ء آدم ذات ءِ زند مدام باندات ءِ تہء ات کہ باندات ءِ تہء آ وتی زند ء یک ڈولداری یے دیگ لوٹ اِت ءُ پہ وت ء یک راھبند ءُ راہ ءُ معنایے شوھاز کنگ لوٹ اِت چشکہ بنی آدم چہ وتی ھمروچیگیں زند ءِ بے ڈولداری ء تنک بہ بیت ءُ چو کہ ھمے بے ڈولداری آئرا چو کرم ء وران بہ بیت کہ باز مردم وتی بدعقیدگی ء آزاتی ء چہ ترسگ ءِ سبب ء مدام وتی گوستگیں یاتانی تہء وش باں چو کہ آیانی گوستگیں عہدگ، نام ءُ توار ءُ زور ءُ طاقت آیان زند ءِ سکھین ء بداں بلے یک آزاتی لوٹوکیں بنی آدم ءِ گوستگیں روچانی یات مروکیں یات اتاں کہ آدم ذات ء پشت ء برتاں کہ آئرا پہ آزاتی وتی زند ءِ درگیجگ ء دارگء اتاں…… زند ء ھر وھد ءُ ھر ساعت درگیجگی ات، شوھاز کنگی ات، تاں مرک، پمیشا زند یک صراط المستقیمے ات، ایشی یک سرجمیں معنایے چو بزاں نہ ات…… اگاں ھست ات گڑا من ء بگوئش……
	من ء ھر وھد ءُ ھر ساعت بے ڈولدار لگ اِیت، بلے وھدیکہ من عابدہ ءِ یاتانی تہء کپتن تو من ء ھنچش توراِت چوکہ من چہ زند ءِ بے ڈولدار یاں برز بباں چوکہ من حدا ء سربباں!……
	منی گوستگیں درائیں کوشست ءُ جہد چو بزاں پوک اتاں کہ من زند ءِ تہء یک ڈولداری یے آرگ لوٹ اِت ، بلے چہ باز تھلیں تجربگاں پد نوں من زانتگ ات کہ زند ءِ تہء ھچ ڈولداری یے نہ ات، چیء کہ زند المی ءُ ضروری نہ ات، اگاں اے المی ءُ ضروری بوتین تو چو روچ ءِ درآیگ ء چو ماہ ءِ کپئگ ء چو جمبرانی چست بُوگ ء ایشی تہء یک ڈولداری یے بوت بلے چش نہ ات کہ ھر گنوکی ءِ تہء یک سنجیدگی ءُ زانتے پوشیدگ ات، ھر نزوری ءِ تہء یک زور ءُ طاقتے مان ات، ھر گیربروبری ءِ تہء یک بروبری یے مان ات، ھر شپ ءِ تہء یک سہبے ات، ھر جوانی تہء بدی ات کہ کدی کدی ماں ایدگرانی سر ء درائیں پوت گلاں لوجتیاں ءُ وتء را صاف پیش داشتاں، بلے ما درا حدائی دیمء لوچ اوشتاتگ ات۔
	من تاں دیر عابدہ ءِ گورء بوکش اِت ءُ آئی لنٹان دروت گپت ءُ آئی چمان نازینت کہ مروچی آ اچ من انکس نزینک بوتگ ات کہ ساری منی ایوک ء من آئی واب دیستگ کہ مروچی آ یک راستی ء یک حقیقتے ات ءُ اے حقیقت نوں من ء واب ءِ پیمء توراِت۔
	’’ترا شاکر ء چہ پرچے بد کئیت؟‘‘ عابدہ من ء جست کرت۔
	’’پرچیکہ آترا لوٹ اِیت ، وھدیکہ من لوٹاں کہ ایوک ء من ترا بلوٹاں!‘‘
	’’تئی گپ راست انت، بلے باندا شاکر چے حیال کنت، اگاں من گوں تو اھت اوں ؟‘‘
	’’ایشی متلب ایش انت کہ ترا شاکر ءِ یات تنے وھدی گون انت؟‘‘ من کمکیں ترندی ءِ تہء گوشت ءُ من ء زند ءِ بے ڈولداری ءِ مارشت گیشتر بوت ءُ من نہ زانت کہ وتی ھمے مارشتاں چون چہ وت ء در بکناں؟
	پمیشا من چہ عابدہ جست کرت:
	’’تو اے بے معنا ئیں جست ء پرچے کرت ء منی دل ء حراب کرت؟‘‘
	ءُ عابدہ ء چوکہ مارشت بہ بیت کہ آ اچ من یک رد ءُ بے ڈولداریں جستے کرتگ ات، گوشت۔
	’’من ء پہل کن اے جست منی دماغ ءِ تہء ھنچش اھت۔‘‘
	بلے من ء عابدہ ءِ پہل کنئگ ءِ خواست دوست نہ بوت، عابدہ پھلے ات بلے گوں آئی چنکس کنٹگ اتاں کہ ایوک ء من زانتاں، یا کہ آ زانت، یا کہ حدا زانت!
	چہ تیاب ءِ دوئمی سر ء میرمولاداد درا کرت کہ اے نیمگ ء آیان ات۔ ماں پاد اھتاں ءُ من چاراِت کہ چہ منی دستانی پرنچگ ءُ مولشتان عابدہ ءِ سلکی ئیں جامگ چہ گوئرا کرنچ کرنچ بوتگ چوکہ کسے ایشر گرنچ اِیت، پمیشا آ وھدیکہ وتی جامگ ء کرنچ کرنچ دیست تو پاد اھت ءُ تیاب ء نشت ءُ وھدے یک چھلکے آپ اھت تو آ وتی دستان تر کرت ءُ وتی گوراں مشت تانکہ وتی سلکی ئیں جامگ ءِ کرنچان دور بکنت، چوکہ پہ وتی دستان آیان استری بکنت کہ وھدے آ پاد اھت تو آئی درائیں گوئر چہ آئی ترین جامگ ءِ پشت ء درا ات۔
	’’عابدہ تو اے چے کرتگ؟‘‘
	’’ائے تئی شیتانی انت‘‘
	’’من نہ زاناں‘‘ من گوئشاں بوت: ’’تو کمکین دیمی برو اگاں میر مولاداد تئی ترین گور ءِ پشت ء تئی بدن ءِ چوشی ء دیست تو آ چے حیال کنت، تو دیمی برو وتی جامگ ء ھشک بکن بیا……‘‘
	عابدہ وتی گورء بریزرے ھم کرتگ ات کہ آئی گوئرا شک درا کرت ءُ نوں گیشتر ترّ بوتگ ات۔
	عابدہ پہ وتی جامگ ءِ ھشک کنئگ ء دیمی در کپت۔
	میرمولاداد نزینک اھت تو وتی کانگریں گٹ ء گوشان بوت کہ دیمی آ بازیں دگہ سبر ءُ سوزیں سرکک دیستگ، بی بی عابدہ کجا انت کہ ایشانی عکسان بگراِیت۔
	’’بی بی کئیت تو بہ نند میر مولاداد، ادء بچار مروچی زر چون آرام ء تچک ات۔‘‘
	من آئرا نندارینت ءُ بی بی عابدہ ءِ راہ چار بوت کہ آ بئیت کہ ماں پہ ریسٹ بروایں!
٭٭٭









9
یک مونجائیں روکپتے
	نہ زاناں مروچی من پرچے وتء را مونجا ءُ ملور حیال کناں کہ منی چمانی تہء جمڑی ءِ روکپت ھم مونجا ءُ ملور انت……
	من وتی مونجائی ءُ ملوری ءِ سبباں زانت نہ کناں بلے ھمنکس زاناں چوکہ منی وجود ءِ بیھءُ بنیات ءِ تہء چیزے سُر اِتگ، بے جاگہ بوتگ کہ نوں من وتی پکرانی تہء اے مونجائی ءُ ملوری ء مارگء اوں، ھنچش چوکہ دنتانے کرار کرار سُراِیت ءُ بے جاہ بہ بیت تو مردم ءِ تہء یک تکانسر ے پاد کئیت ءُ مردم یک جاھے نشت نہ کنت، ھمے مارشت من ء نوں وتی وجود ءِ بے جاگہہ بُوگ ءِ تہء تورگء انت کہ من وتی درائیں عمر ھمے پٹ ءُ پول ءِ تہء گوازینتگ کہ منی وجود ءِ بیھ ء بنیات ءِ تہء آ کجام شے ءُ چیز ات کہ من ء بے جار ات ءُ بے تب کنان ات ءُ پرچے کنان ات؟
	ءُ وھدیکہ من دم برت ءُ من ء ھچ سبب ءُ وجہ ءِ نظر نہ یات کہ من پرچے مونجا ءُ ملور آں تو من چپ کرت ءُ نشت کہ ھر چیزے کہ کئیت چو زر ءِ چولان منی شعور ءِ تیاب ء بیت کہ پدا آئرا المی روگی ات، ھمنکس گیش کہ من وتء را گوں وتی یات ءُ فکران یکے کرت چاراِت من ء توراِت کہ من پہ وت ء وت جنجال پاد کنگء اوں، چیء کہ منی حیال ءُ پکر اچ منی شعور ء جتا نہ اتاں، بلکنا منی وجود ءِ بہراِتاں ءُ وھدے من آیانی سر ء پکر کرت تو من چو بزاں آیان یک جتائیں ھند ءُ جاھے دات کہ آ چو سیائیں شپ ء منی شعور ءِ پشت ء ساڑی اوشتاتاں ءُ دور نہ بوتاں……
	……بلے باز وھداں من ء وت خبر نہ کپت کہ اے پکر چہ کجا چست باں کہ من مونجا ءُ ملور باں؟
	ءُ وھدیکہ چشین روچے بیت تو من چپ ءُ حاموش ننداں ءُ چاران کہ چہ منی شعور ءِ تہار ءُ سیائیں کنڈاں چہ کجا یک حیالے بیت کہ من بزاناں کہ اے حیال من ء مونجا ءُ ملور کنان انت؟
	پمیشا مروچیگیں دیگر ءُ شام ء تیاب ءِ سر ء نندوک من چارگء اوں کہ منی پیمء کپوکیں روچ ھم مونجا ءُ ملور انت چو کہ مروچی روچ ء ھم خبر مہ بیت کہ ایشی پرچے مونجا ءُ ملور انت؟
	ءُ پدا من ء مسز ڈروس لینگ ءِ حیال کئیت چوکہ مسز ڈروس لینگ چو میر مولاداد، چو عابدہ ء چو داد جان ءُ شاکر ریسٹ ہاؤس ءِ تہء مئے ٹولی ءِ یک المیں بہرے بہ بیت!
	پمیشا چہ وتی جند ءِ مونجا ءُ ملوری ء بیزار من مسز ڈروس لینگ ءِ چمانی تہء جمڑی ءِ روکپت ء چاران بوت ءُ سک وش بوت کہ من وھدے بے رحمیں راہ ءِ سر ء روان وتی دل ء اے پیمء ھم وش کرت کناں!……
	ءُ پدا مسز ڈروس لینگ پکر جنان بوت
	’مروچیگیں روکپت چہ ایدگہ روکپتاں گیشتر جلوہ ناک انت، چیء کہ یورپ ءُ ایشیا ءِ درائیں جنگانی پڑ ء جاپانی، طالوی ءُ جرمناں شکست ءِ سر ء شکست بوان انت…… ءُ نوں اتحادی آنی کوشست ھمیش انت کہ ہر چنت کہ زوت بیت آ ہٹلر ءِ پؤجان شکست بدیاں نہ کہ دنیا درا چہ جنگ ءِ آچ ء حاک ءُ پُھر بوان انت آسڑیا، پولینڈ ءُ فرانس درا جرمنانی زلمانی چیرا وتی سکرات ء انت۔ ہندوستان ءِ نیمگ ء جاپانی ارش کنان انت، بلے سنگارپور ءِ تہء مئے پؤج موجود انت، برما ءِ تہء ساڑیگ انت ءُ من ء یکین نہ یات کہ آیان کامیابی بیت……
	مئے آپی بیڑہ ءِ تہء لہتیں دگہ آپی جہاز اھتگ انت، مئے بالی پؤج زورآور ءُ پر امیت انت ءُ مئے زمینی پؤج کہ نوں سربوتگ وتء را بیس ءِ تہء جاہ دئیان انت۔
	بلے جرنیل گیشتر احتیاط کنگ حکم دیگء انت، کہ نوں جارج، ارونگ ء کوسٹوفر ء ایدگہ درا شپ ء روچ وتی جنگی لیوس ءِ تہء انت ءُ وتی دپترانی تہء مزن مزنیں نکشہانی دیمء نشتگ منصوبہ بندی کنان انت۔
	من دوشی جرنیل صاحب ء گوشت کہ من ء ھم کارے بداں تانکہ من ھم یک کارے بکناں، بلے آ من ء دروت دیان گوشت کہ جانی! تو چے کار کن ئے؟ تئی جاہ ء من کار کناں، گڑا تو پرچیاانکس پہ کار ء تلوسگی ئے، آ منء گوشت کہ من کتاب بواناں ءُ وتی جمڑی ءِ روکپت ءِ باروء کتاب ء پیلو بکناں کہ منی کار ھمیش انت کہ اچ ایشی گیشتر کار چے بوت کنت کہ تو جمڑی ءِ باروء کتابے نوشتہ کنگ ء ئے؟ کہ باندا مہلوک اے کتاب ء وانیت تو یات کنت کہ جمڑی چونیں ھندے بوتگ……
	ءُ زی من گوں کارپورل کرسٹینا ء بیس ءِ کتاب جاہ ءِ تہء شت کہ ایشی تہء مارک ٹوئن، ءُ میل ویل ء بگر تاں کاونٹ لیوٹالسٹائی ء درائیں کتاب ایر انت…… بلے من ء گیشتر اے رند ءِ تاریخ دوست انت ءُ ذی من ء ہنری پوٹنگر ءِ کتاب ء ونت، من ء سک دوست بوت کہ ھمے کتاب ءِ دمگی ءِ نیمگ ء سونمیانی ءِ تیاب ء ہنری پوٹنگر ءُ آئی سنگت کرسٹی جال کپت اِتاں۔ اے زمان 1811؁ ئیگ انت کہ رند ء آ لسبیلہ، قلات، نوشکے ءُ اوگانستان شتگ ات، کرسٹینا ایران درشتگ ات ءُ پوٹنگر اوگانستان……بچار مئے مردم چہ تاریخ ءِ بندات ء تاریخ جوڑ کنان بوتگ، بلے انگت ء مارا ادء پرنگی ء کارپر گوشگ بیت……
جرنیل صاحب من ء بولان ءِ باروء گوشتگ کہ اودء کوھان کڑک کنئگ بوتگ کہ ادا ریلوائی لین تنے وھدی است…… منی دل لوٹ اِیت کہ من شال کوٹ ء برواں بلے من ء ھنچش توراِیت چو کہ جیونی (جمڑی) ءِ روکپت من ء وتی نیمگ ء بہ چِکّ اِیت ءُ دگہ جاھے ء پہ روگء میل اِیت!……
	ءُ من زاناں کہ جمڑی ءِ روکپت ءِ تہء چنکس اثر ھست چو مقناطیس ء من ایشرا اشت نہ کناں……
	زی کرسمس ءِ روچ ات، بلے ادا یک گرم ءُ صافن روچے ات ءُ من ء لندن ءِ کرسمس ءِ یات اھت۔ برپ ءِ تہء اسپیتیں کرسمس، زہگانی وشی، کرسمس ءِ درچک، درچک ءِ تہء پہ زہگان سوگات ءُ ٹیکی……
	بلے ادا آفیسر ز میس ءِ تہء یک مزنیں دعوتے بوت، شمپئین ءِ جو تچان بوتاں، بال روم ءِ تہء ڈانس بوت، مسز لوسی وتی گس ءِ دیمء کرسمس ءِ درچک ء روژنا کرتگ ات، ھنچش مارگریٹا ءِ دپتر ءُ گس ءِ دیمء کرسمس ءِ درچک روژنا ات ءُ ایدگہ کارپورل، بلکنا کرسٹینا، بیس ءِ نیام ء یک مزنیں کرسمس ءِ درچکے روژنا کرتگ ات کہ چہ دور ء درا ات۔
	آنکہ شپ ء بلیک آؤٹ انت، ماں جنگی مال ءِ تہء اوں، بلے کرسمس ءِ درچک روژنا اتاں کہ جنرل صاحب ایوک ء موم بتیانی اجازہ داتگ ات کہ بجلی ءِ تہء ڈن ء روژنائی کنگ نہ بوتگ ات ءُ کرسمس ءِ درچکانی تہء کسانیں مرچی ئیں بلب روژنا اتاں…… خیر مذہبی روایتاں دارگ مئے دود ءُ ربیدہ گانی بہرے…… بلے راست جست کنے من ء حدائی سر ء یکین است ءُ من مذہب ءِ ایدگہ چیزان نہ منّاں…… من ء دود ءُ رسم کہ زند ء دیمء ببراں دوست انت۔ من دگہ ھچ نہ زاناں کہ اے درائیں چیز چے آں ءُ چون انت؟
	من دوشی گوں یک ورنائیں پائلٹے ء ڈانس کرت ءُ جنرل ء منی ڈانس وش اھت کہ جنرل وت گوں یک دگہ جنرلے ءِ جنین ء ڈانس کنان بوت ءُ پد اجنرل اے جنین آدم ء اشت ءُ مس مارگریٹا سرجن جرنیل ءِ دست ء گپت ءُ پدا ھر کس دست جنان ء ترّیناں بوت کہ مسز مارگریٹا، سرجن جرنیل گوں جرنیل ڈانس کنگء انت۔ چیء کہ کسے را باور نہ یات کہ مسز مارگریٹا ڈانس کنت۔ کہ بیس ءِ تہء درائیں مردم مس مارگریٹا ء یک ترند تب ءُ ھشکیں زال کارے حیال کرتاں…… بلے دوشی آ گوں جرنیل ء ڈانس کنان ات کہ جرنیل ءِ سم چوٹ ات ءُ آ برل کریم جتگ ات، کہ آئی مود سک برئکش دئیان اتاں ءُ ہر نیمگ ء پرفیومانی بو ات ءُ مئے بیس ءِ نامی ئیں جرنلسٹ مسٹر لوئیس تصویرگران ات کہ ایش گارجین ءُ لندن ایکسرپیس ءِ تہء چاپ باں ءُ دنیا گنداِیتءُ آ چنکس وش باں کہ کہ مئے پؤج دنیا ءِ کجام کجام کنڈ ء نشتگ ات ءُ آپ رھانی سر ء، گواتانی تہء ءُ ھشکیانی برزگء!
	منی واھگ ھمیش انت کہ من ء ءُ جنرل صاحب ء یک زہگے بوتین گڑا چنکس شر ات، بلے جنرل صاحب ھم زہگ ءِ باروء گپ نہ جنت ءُ من ھم چپ اوں۔ بلے راستیں حبر ایش انت کہ منی واھگ ھمیش انت کہ من ء زہگے بوتین کہ من گیشتر وش بوتاں۔
	ءُ من وتی ھمے یکیں واھگ ء چہ جنرل صاحب ء چیر داتگ، آنکہ وھدے آ من ء جست کنت کہ من ء زہگ پکار انت تو من چپ کنیں، چیء کہ جنرل صاحب ء زہگ دوست نہ انت ءُ آ نہ لوٹ اِیت کہ مارا زہگ بہ بیت، بلے من آئی دل ء حراب نہ کناں ءُ من ھم چپ باں چوکہ من ء زہگ پکار مہ بیت!……
	بلے حقیقت ء من ء زہگ پکار انت۔ بلے چہ جنرل صاحب ءِ دل ءِ حیالداری ء من چپ اوں، ءُ من ء وتی لاپ ءُ دل حورک لگاں…… من ء سک وش کئیت کہ اگاں منی لاپ ء جنرل صاحب ءِ تخم بہ بیت ءُ منی لاپ برز بہ بیت ءُ چہ منی جامگ ء برز دار بکنت۔ کہ ھر کس ء خبر بہ کپ اِیت کہ منی لاپ ء زہگے!…… ءُ من کرار کرار پاداں ڈگار ء ایر بکناں کہ منی لاپ ءِ تہء زہگ ء نکسان مہ بیت…… من بچکے نہ لوٹاں، من یک بورمودیں جنکے لوٹاں، یک سبر ءُ شریں بے بی یے، یک گوئنڈویے کہ من آئرا برز بکناں، گوانز بدیاں۔
	……پمیشا وھدے جنرل صاحب ساڑی نہ بیت تو من وتی لاپ ء وتی دستان گوں مشان چو کہ منی لاپ ءِ تہء زہگے بہ بیت……! ءُ من ء ھنچش وش کئیت چو کہ اچ من زہگے پیدا بیت کہ من وتی صافین نپاد ءِ ساٹن ءُ سلک ءِ پوش ء پہ دستاں گرین پرنچین ءُ انتھان ء وسپوک من افار جنیں ءُ وتی لاپ ء انگر آنگر سرینین چو کہ منی زہگ ءِ درد ءِ تہء بیان ءُ ایش کہ منی درد باز جہلانک بباں…… ءُ من وتی سرین ء برز کنین ءُ چہ درد ء چو بزاں گریہین، افار جنین ءُ زور جنین چوکہ یک بور رنگیں زہگے چہ منی لاپ ء ودی بیت کہ ودی بُوگء انت۔ ءُ من وشبوداریں تیل وتی دلدست ء مان کنیں ءُ وتی لاپ ء مُشین تانکہ چہ منی لاپ ء بہ بی بی یے دربئیت …… ءُ چہ درداں من وتی لنٹان گٹ گیراں ءُ وتی پلنگ ءِ پوش ء پرنچان ء پدا من یک مزنیں ساہ ءُ آہ سڑدے کشان، وھدیکہ من سُد کنان تو من چپ کنیں چو کہ زہگ منی بگل پلینگان ءُ چیگانٹ جنان بہ بیت ءُ تنے وتی منی ناپگ مہ کپیت کہ تنے وھدی زہگ کہ جنکے گوں منی ناپگ ء بندوک بہ بیت کہ کسّ دائی یے بوتین گڑا شرتر بوت کہ منی ناپگ ء برّیتین ءُ من ء چہ وتی جنک ء جتا بکرتین!……
	بلے من وتی دائی وت آں۔ کہ چہ وتی لاپ ءِ چرپ کنئگ ء پد منی زہگ پیدا بوت کہ نوں من وتی ناپگ ء جتا کناں، بُرّاں……
	من ء وتی ھمے حرکتانی سر ء کدی کدی کھندگ کئیت کہ یک روچی من وتی پُچان در کرتگ ات ءُ وتء را مزنیں آدینک ءِ دیمء لوچ کرتگ ات ءُ وتی بدن ء چاران اتاں کہ اناگت ء من زنڈک ء نشت ءُ افار جنان بوت اوں تو ھما دمان جنرل صاحب اھت ءُ دروازگ ء جنان بوت ءُ وھدے آ تہء پترت تو من ء جست کرت:
	’’ڈورس جانی تو افّار پرچے جنگء ات ئے؟‘‘
	من چپ بوت ءُ بشکھندگ بوت۔
	’’من تئی توار ء اشکت تو حیال کرت کہ حدا خیر کنت کہ مروچی منی جانی پرچے افّار جنان انت؟‘‘
	من چہ جنرل ء وتی اے ماس بوگ ءِ واھگ ء چیر داتگ چیء کہ جنرل صاحب ء زہگ دوست نہ انت، بلے من ء ماس بُوگ دوست انت ءُ ایش منی المین واھگ انت کہ من ماسے بباں……
	نوں من جمڑی ءِ روکپت ء چارگء اوں تو من ء حیال آیگء انت کہ اے زند وتی درائیں آسودگی ءُ آسراتیاں ابید چنکس ھشک ءُ ویران انت کہ کدی من ء حیال کئیت کہ من اے دنیا ءِ تہء سک یکتا ءُ ایوک اوں کہ جنرل صاحب ءِ مہران ابید من یکتنا اوں!……
	پمیشا تو قوم، مردم ءُ قبیلہ ءُ اُلس جنگ کنان ء جنگ ء دوست داران چو کہ جنگ آھانی یکتنائی ءِ مارشتان دور بکنت ءُ آیان یک گیشتر محکمین دنیا ءِ سکھین بداں کہ آدم ذات وتی سر زیانی ءِ شوھاز کنت تانکہ آ بہ مِر اِیت کہ نہ کہ آئرا یک دل جمیں زند ءِ دارگء چہ کئے داشت کنت؟
	……بلے راستیں گپ ایش انت کہ من وتی یکتنائی ء دور دارگ ء ،چہ جمڑی ءِ روکپت ء نزینک بُوگ لوٹاں! چو کہ جمڑی ءِ روکپت منی یکتنائی ءِ درائیں مارشتاں زیان بکنت ءُ چو کہ من ماس بباں ءُ جمڑی ءِ روکپت منی زہگ بہ بیت!
	تاں دیر گوں مسز ڈورس لینگ ءِ حیالان سر ءُ چیر بوان من ریسٹ ہاؤس ءِ تہء اھت اوں تو عابدہ ءِ کمرہ ءِ تہء پترت کہ آ میر مولاداد ءِ آروکیں بجلی ءِ کسانیں جنریٹر ءِ سر ء وتی لیپ ٹاپ ءِ سر ء کار کنگء ات کہ من آئرا ڈسٹرب کنگ نہ لوٹ اِت وتی کمرہ ءِ تہء شت۔
	ھما شپ دیر ء، چہ نان ء ساری شاکر چہ کراچی ء اھت کہ مروچی شام ءِ فلائٹ ءِ تہء گوادر سر بوتگ ات ءُ پدا پک اپ ءِ ٹیکسی کرتگ ات ءُ وتء را جمڑی رسینتگ ات۔
	وھدے من ء خبر کپت کہ شاکر اھتگ تو من گیشتر مونجا ءُ ملور بوتاں!
٭٭٭


10
دیگر ءُ مگرب ءِ نیام ء
	مروچی میر مولاداد، مُلا کمال حان ءِ بوجیگ ءِ تہء من ء سوار کرت ءُ ماں چہ جمڑی ءِ تیاب ء روکپتی نیمگ ء رادگ بوتاں……
	ھنچش کہ ماں دیمی روان اتاں ھمنکس گیش جمڑی ءِ آپانی رنگ پیروزگی گردان انت ءُ ھمنکس گیش ایشی چولانی چُلک ء گوانز برز بوان اتاں بلے چش ترند ھم نہ کہ مردم وار خطا بہ بیت…… بس ھنچش نرم نرم یک چولے پاد اھت کہ آئی تہء مئے بوجیگ وتی سنٹ ء بڈ دات چوکہ کس سلک ءِ تانے گپ ءِ تہء بڈ بروت ء پدا مئے بوجیگ لک کپان بوت ءُ تان ءِ گد گوں وتی کرنچان چہ مئے بوجیگ ءِ چیرگ ء در کپت ءُ ھنچش یک زرے پد ماں یک دوئمی سلک ءِ ثان ءِ گد ءِ سر ء لک کپان بوتاں ءُ دیمی روان آپانی دراج، زنڈ ءُ آریپ بلے حاموش ءُ چپین موجانی سر ء دیمی کنزان اتاں ءُ من دور گوزِند ء چاران اتاں کہ نوں روچ بیگہ ات بلے روچ کرار کرار جال کپان ات ءُ زر ءِ سر ء کدی کسان ء گونڈیں جمڑانی سبب ء ساھگ بوت ءُ کدی روچ دراھت ءُ مردم ءِ دل لوٹ اِت کہ آ وت زھیرونک بجاں یاکہ زھیرونک گوش بداریت……
	بلے مئے گوشانی تہء ایوک ء چولانی نرمیں چلک ءِ توار یا کہ گوات ءِ سر گوشانی گب گبیں توار.....
	میر مولاداد آرام سر ء نندوک ات وھدیکہ ملا کمال حان وتی یکداراں برز ء جال کنان ات…… آنکہ میرمولاداد من ء موٹر والائیں بوجیگ ءِ تہء نادینگ لوٹ اِت بلے من یک دار ءِ بوجیگ ءِ تہء زر ءِ سر ء سفر کنئگ لوٹ اِت ءُ دنیائی ء چارگ لوٹ اِت !
	ماں کجا روگء اتاں؟
	میرمولاداد وتی دست ء تچک کرت ءُ گوشت:
	’’دیمترء ایران ءِ حاک ءُ آپ بنا بیت!‘‘
	من ایران ءِ نادرائیں سیم سر ءِ نیمگ ء چاران بوت ءُ من ء قوم ءُ ملکانی حشکی ءِ سر ء سیم سرانی باروء خبر ھست ات بلے من نہ زانتاں کہ چون زانگ بہ بیت کہ ادا مئے آپ ھلاس بیت ءُ ایران ءِ آپ بنا باں!……
	ءُ پدا من ء ایشی ھم خبر ات کہ ایران ءِ آپ ءُ مئے آپ ساری ء یکّے اتاں، ءُ پدا 1858؁ء ء اے آپان بہر کنگ بوتگ ات کہ ادا ہندوستان ء ادا ایران منتگ ات ءُ پدا ہندوستان ءُ مئے آپانی بہرو بانک کنگ بوتگ ات کہ اے درائیں بہروبانگانی تہء مئے آپانی چشکھ چون بدل سدل بوتگ ات؟ کس نہ زانت، پمیشا من روکپتی نیمگ ء چاران اتاں ءُ حیال کنان اتاں کہ ادا ایران ات ءُ ادا ماں اتاں بلے آپ درا یک پیمء اتاں، آپانی تہء اچ پرکے نہ ات، پرک بلکنا مئے وتی آدم زاتانی پکر ءُ حیال ءِ تہء ات!……
	من روان بوتاں ءُ من پدا کمال حان ء چاران بوتاں کہ آ کدی کدی وتی یک دار ء یلہ دات ءُ پدا وتی یکدارانی برزی ءُ جالی ء تیز ءُ ترند داشت۔
	من ء عابدہ ءِ حیال اھت کہ من عابدہ ء ھم زورگ لوٹ اِت بلے شاکر ءِ سبب ء منی اے واھگ بزاں پیلو نہ بوتاں ءُ من ایوک ء گوں مولاداد سرگپت۔ اگاں عابدہ منی پہنات ء نندوک بوتیں گڑا چنکس شرتر بوت ءُ آ بزانتیں ءُ بہ دیستیں کہ روکپت ءِ ندارگ…… جمڑی ءِ روکپت ءِ ندارگ، وت چہ زر ءِ لاپ ءِ سر ء چون ودی بوت؟……
	دور روٹکی، کتبی نیمگ ء جمڑی ءِ تیاب درا ات کہ آئی بورین حاک، آئی بان ءُ بونگ نوں گوئنڈ ءُ کسانیں حاکوت درا بوتاں کہ ماں چریشی باز دور اھتگ ات ۔
	میر مولاداد گوستگیں روچانی باروء گپ جنان بوت، گوستگیں دور ءُ باریانی ذکر ء کرت، ھما روچانی ذکر ء کرت وھدیکہ ھر چیز وتی جاہ ء شر ات، جوان ات ءُ دنیا ءِ تہء یک امن ءُ ایمنی یے ات……
	میر مولاداد گپ جنان ات ءُ مئے یکدار جی الّ کنان روان ات ءُ من میر مولاداد ءِ گپاں گوش داران اتاں بلے من گوں گوستگیں روچانی یاتانی تہء ھم سر ءُ چیر ات کہ من ء مسز ڈورس لینگ ءِ حیال آیان ات کہ وھدے آئی مرد، اتحادیا نی جنرل بازیں روچاں آئرا زیبائیں آپی جہازانی تہء زر ءِ سیل ء ھم برتگ ات...
	ءُ یک روچی آ منی پیمء یک یکدار ءِ تہء سوار بوتگ ات ءُ زر ءِ سیل ءُ گرد ء پہ دراھتگ ات ءُ جمڑی ءِ کپوکین روچ ءِ ندارگ ء چہ زر ءِ نیام ء کرتگ ات، کہ پدا وتی کاب ءِ تہء ھمے روچ ءِ یاتاں چش قلم ءِ چیر آؤرتگ ات۔
	’’مروچی جنرل من ء یک دار ءِ تہء سوار کرت ءُ وت یکداراں ھلائینان بوت ءُ من ء ترس اھت کہ منی بڈمہ رواں بلے جنرل وتی ورنائی ء اُبٹن ءِ اوورنگ کلب ءِ تہء گوازینتگ ات ءُ آ یک زانتکاریں یکدارے الائیونکیں مردے ءِ پیمء من ء چہ ایچ ایم ایس کوئن ءِ کوئیں کرا زرت ءُ پچین زر ءِ تہء برت کہ ایدگہ افسر ءُ ھوژناک کنکویں مردماں را وتی دیرگندانی تہء چہ ایچ ایم ایس ءِ سیمی منزلاں چاران بوتاں کہ مروچی موسم ھم صاف ات ءُ زر ءِ سر ء ھر چیز چہ دور ء درا ات……
	وھدیکہ ماں زر ءِ چولانی سر ء تاب ءُ لیٹ کنان باز دور در کپتاں تو جنرل صاحب وتی یکداراں یلہ دات ءُ اھت من ء بگل ء کرت ءُ دروت دئیان بوت کہ مئے چار مہ کنڈ آپ ھست ات ءُ ماں ایوک ء یکتنا اتاں ءُ مئے یکدار چولانی سر ء گونزوران اتاں کہ چہ آئی گوانز گرگ ءِ سبب ء من سک سک وتء را آئی کر ء کنک ء داشتگ ات، بلے جنرل ء ھچ ترس نہ ات چوکہ اگاں مئے یکدار چپی ھم بوتیں آ وتی کوپگانی سر ء من ء چہ آپاں در کرت ءُ من ء ایچ ایم ایس کوئن ء رسینت!
	وھدیکہ ماں پچین زر ءِ تہء یکتنا ءُ ایوک نشتاں تو جنرل من ء چاران بوت ءُ من توار جت۔
	جانی، منی وابانی پری! زان ئے دوشی دنیا ءِ تہء چے بوتگ؟ کہ من ترا اُودء حال دیگ نہ لوٹ اِت ءُ من پمیشا ترا ھمے یکدار ءِ تہء سوار کرت ءُ ادا پچین زر ءِ تہء آؤرت تانکہ ترا سہی بکناں کہ گوئستگیں شپ ء سوب ءِ وھداں، سوب سحار ء فجرانی وھد ء دنیا ءِ تہء چے بوت؟
	منی دل جال کپت کہ جنرل صاحب من ء چے حالے دیگء انت بلے چش کہ جنرل ء منی تلوسگیانی مارشت بہ بیت یکدم گوشت۔
	’’دوشی گور بام ء ہیروشیما ءِ سر ء امریکہ وتی آئٹم بمب ء شانتگ۔
	یک نیم لکھ مردم اولی ترکگ ء گوں مرک ءِ دپ ء شتگ انت۔ من ء گوئربام ء پیگام رست، بلے من ترا حال نہ دات۔
	منی دل جال کپت ءُ من چہ جنرل ء جست کرت:
	’’ہیروشیما، جاپان ءِ سر ء آئٹم بمب ءِ کپگ تئی نزد ء شربوت کہ حراب؟‘‘
	’’سک حراب، بے گنائیں مردم مرتاں، بلے نوں بزاں کہ جنگ ھلاس بوت۔ جنگ کُٹّ اِت!‘‘
	’’چون؟‘‘ من جنرل صاحب ءِ دیمء چاران بوت کہ چہ یک نیمگ ء آئرا گوں مروکیں جاپانیانی ھمدردی ھست ات بلے دوئمی نیمگ ء آ وش ات کہ نوں جنگ ھلاس بیت۔ کہ جنرل من ء اے حال ء ھم دات کہ مروچی جاپان ءِ بادشاہ، ھما بادشاہ کہ آ وتء را حدائی ساھگ حیال کرت امریکائی جنرل میک آرتھر ءِ دیمء سلام دور داتگ ات۔‘‘
	جنرل ءِ پیشانی کرچ ات چو کہ آئرا وت خبر مہ بیت کہ آئرا ھمے لکھانی مروکانی سرء ارمان ءُ افوس بوتگ ات یا کہ آ وش ات۔
	بلے راست جست کن ئے من ء سک ارمان بوتگ ات ءُ من ء ھنچش توریتگ ات چشکہ جاپان ءِ شار ہیروشیما ءِ ڈگار منی وتی جند ءِ لاپ ءِ پیمء سنٹ ءُ ھشک ءُ ویران بوتگ ات کہ نوں پریشی سر ء ھچ بوچ ءُ کایے رُست نہ کرت، چٹ ھنچش چو کہ منی وتی لاپ ءِ تہء نوں ھچ وھدے زہگے ءِ ردوم نہ بوت…… منی ءُ ہیروشیما ءِ ڈگار ءُ لاپ یک پیمء اتاں ھر دو سنٹ بوت اِتاں ءُ ھر دو ھشک ءُ ویران بوت اِتاں……
	پدا جنرل چپ بوت چو کہ آ وتی حیال ءُ پکرانی دنیا ءِ تہء ڈب بروت کہ من آئرا چاران بوت۔
	یک زر ءِ چپی ء پد جنرل صاحب گوئشان بوت:
	’’امریکائی حکومت ء اے کار ء المی کنئگی ات چیء کہ امریکائیاں ترس ات کہ اگاں ا ٓوتی اٹم بمب ء کارمرز نہ کرتاں تو روس باندا کہ اٹم بمب ءِ تیار کنان ات آئرا امریکائی سر ء شانت!……‘‘
	جنرل صاحب ءِ گپانی تہء چنکس منطق ات ءُ چنکس منطق نہ ات من ایشی باروء ھچ چیز گوشت نہ کرت، بلے من انکس المی زانت کہ منی وتی لاپ پہ مدامی چو جاپان ءِ شار ہیروشیما ءِ پیمء ویران بوتگ ات۔ یکے ءِ سبب روز ویلٹ ات ءُ دوئمی ءِ سبب وت جنرل ءِ جند ءُ اے وھداں من ء چہ ہر دوکان بد اھت کہ زند ءِ تہء اولی وار من ء وتی مرد جنرل دوست نہ بوتگ ات کہ من وتی دل ءِ درائیں زھر گانی تہء اچ آئی بد برتگ ات……!
	جنرل تاں دیر گور ءُ پکر جنان بوت ءُ پدا پاد اھت ءُ وتی دستان کش ء جت ءُ ایدیم آدیم ءِ دنیائی ء چاران بوت کہ ہر نیمگ آپ تچک ات کہ بلکنا اے پچیں زر ءِ ازلی ئیں راز ء آ وت پوہ نہ بوت کہ آ وتی جند ءِ چے چے نزوری اتاں ءُ روزویلٹ ءِ چے چے نزوری اتاں۔ آ نکہ آ ہر دوہ بنی آدم اتاں ءُ چہ نزوریاں پُھر!
	دور جمڑی ءِ روچ کپان ات ھنچش چوکہ روچ ءِ ھمے آچ سرد کپان ات کہ منی دل پھر بوتگ ات ءُ من چہ جمڑی ءِ تیاب ء ءُ اچ آئی روکپت ءِ ندار گاں تنک اھتگ ات ءُ چہ جنرل تنک اھتگ ات کہ اگاں جنگ ھلاس بُوگء ات ءُ اگاں جاپانی ء جرمناں شکست بُوگء ات تو ایش یک شریں حبرے ات کہ پریش دنیا مزنیں قربانی داتگ ات۔ ءُ من لوٹاں کہ جنگ ھلاس بہ بیت تانکہ من پدا لندن برواں۔ آکسفورڈ سٹریٹ ء کہ نوں من ء جمڑی ءِ روکپت ءِ ندارگ ء چاران ھچ تھام ء چسے مارشت بُوگء نہ ات۔‘‘
	ءُ مروچی شام ء من نہ چاراِت کہ جمڑی ءِ روچ چون کپت ءُ کجا کپت؟
	تاں دیر گوں میر مولاداد ءُ ملا کمال حان ء زر ءِ چولانی سر ء گوانز وران ماں برتر کرت کہ نوں مئے پشت ء روچ کپان ات ءُ من وتی دیمء کپوکیں روچ ء دیان آئی زر ء نارنجی ئیں برئمشان چاران اتاں ءُ من ء حدائی کدرتانی سر ء گڑیتگ اتاں آ اے دنیا ء چون جوڑ کرتگ کہ آ یک یک چیز ءِ تہء یک معنا ءُ یک متلبے ات کہ اے معنہ ءُ اے متلب درا نہ بوت بلے ایش ھست ات، کہ بنی آدم ء سکھین دیان ات کہ بگیر چہ ھمے سکھین ء بلکنا آدم زات ءِ وتی ذات ءِ اچ قدر ءُ کیمتے نہ ات۔
	مروچی من چہ وتی پکرانی فلسفہ ذاتی ء چشکہ تنک اھتگ ات کہ من ایوک ء کدرت ء چارگ لوٹ اِت ءُ چہ کدرت ءِ ندار گاں سیر چم بُوگ لوٹ اِت کہ اے دنیا ءِ تہء ایوک ء بلکنا کدرت مردم ء را سرجم کرت پمیشا تو ہر بنی آدم چہ کدرت ء نزینک بُوگ لوٹ اِیت ۔
	ماں نوں چل کنان پہ جمڑی ءِ تیاب ء رادگ اتاں ءُ ملا کمال حان ءِ باسکانی زور یکدرانی سر ء اتاں ءُ اچ آئی ڈوبر ء ھسکگ ءِ توارے پاد آیان ات ءُ آ زور جنان ء دم بران ات بلے آئرا چو کہ ماں تیاب ء پجارینگی ات۔
	وھدے ماں چہ تیاب ء نزینک بوان بوتاں تو میر مولاداد ءِ چم بے تیاب ء کپتاں کہ ادا مردمانی مچی ءِ گندگ بوت۔
	’’اُدا بچار واجہ کار تیاب ء مچی یے، چے حیر انت۔‘‘ ءُ یک زر ءِ جپی ء پد میرمولاداد گوئشان بوت: ’’کدی کدی پاگاس ءُ دگہ مزنیں ماھی یے تیاب ء کنت تو مہلوک پریشی چارگ ء ارش کنت۔ منی حیال مروچی بچکان پدا یک پاگاسے مروک دیستگ کہ پارسالی ادا یک مزنیں پاگاسے گندگ بوتگ ات کہ آئی جناس تاں شست ھپتاد فٹ ات۔ ادء مئے تیاب ء چشیں چیز مدام باں۔‘‘
	من میر مولاداد ءِ کانکریں توار ءِ سر ء روچ ءِ گڈی ئیں برئمشان دیست کہ جمڑی ءِ گوزند ءِ سر ء شنگ اتاں چو کہ من اے برئمشان گڈی ئیں وار ء گندگء بباں۔
	پدا وھدے روچ کپت تو من تیابءِ مچی ءِ نیمگء گوں دلگوش بوتاں کہ اے ھما جاگہ مچی ات کہ ادا عابدہ ھمروچ گوں شاکر سرککانی پٹ ءُ پول ء شت، ردیگ ءِ کرّ ءُ گورء...
	میر مولاداد مچی ء چاران بوت کہ نوں ماں کپوکیں روچ ء گوں جمڑی ءِ تیاب ء نزینک اھت اِتاں کہ میر مولاداد مہلوک ء ھم پجہ آرگ ات کہ ادا کئے کئے اوشتوک اتاں……؟
	چہ مچی ء زانگ بوت کہ مہلوک ادا گڑپ اوشتوک ات چوکہ آیانی نیام ء چیزے ایر بہ بیت کہ آ ایشرا چاران بباں!
	میر مولاداد چپ ات ءُ من حیرت حیرت ھمانگر چاران اتاں ءُ کمال حان ھم چو مونجا ءُ پریشان ات۔
	وھدیکہ ماں چہ چولاں گڈی ئیں حد ء نزینک سر بوتاں کہ دیمء حاک ات تو من ءُ میر مولاداد آپ ءِ تہء جال کپت ءُ وتی جامگ ءُ شلواراں لانچان وتی کؤشان درگیجان دست ء کرت ءُ آپ ءِ تہء دور کرت ءُ مچی ءِ تہء وتء را بدیں حالے رسینت ءُ پدا پہ مچی ء روان بوت۔
	میر مولاداد منی دیمء گام کنان ات کہ آ چہ ورنایے ء جست کرت:
	’’چے حیر انت ابا، ادء اے مچی پرچا؟‘‘
	’’ادا دو لاش، مڑھ گندگ بوتگ انت، یکے جنین آدم ءُ دوئمی مردے؟‘‘
	’’کئے آں؟‘‘ میر مولاداد جست کرت ءُ ورنا پسو دئیان بوت۔
	’’گوئشاں کہ آ یک این۔جی۔او ءِ تہء کارکناں۔‘‘
	منی دل در اتک ءُ منی دیمء زمین ءُ آزمان گردشت کنان بوتاں ءُ من تچان بوت ءُ میرمولاداد مچی ءِ نیام ء کوپگ جنان وتء را تاں مچی ء رسینت ءُ من آئی پدا چُل کنان بوت۔
	وھدے مہلوک دور بوت ءُ من عابدہ ءُ شاکر ءِ لاشاں حاکانی تہء چیر دیست۔ تحصیلدار نذیر ھموداں اوشتوک ات ءُ آ لاشانی نیمگ ء کسّ را نہ اشت۔
	’’اے پرچے بوت؟ چون بوت؟‘‘ من جست کرت۔ منی توار ھولکی جت ءُ منی دل جال کپان ات ءُ اے دنیا وتی درائیں فلسفہ ءُ فکر ء چہ منی دماغ ء زیان کرتگ ات ءُ من ء باور نہ یات کہ کدی چش ھم بوت کنت!……
	چشین جاورانی تہء مردم نہ زانت کہ آ پرچے پیدا بوتگ ءُ پرچے زندگ انت؟ اے ھما جاور انت کہ وھدے مردم ءِ سر ء کایاں تو مردم اچ نہ زانت کہ ایشانی آیگ ءِ سبب چے انت؟ چے آدم زات ھمنکس کمزور انت؟ ھمنکس بزھگ انت؟ اگاں آ انکس کمزور ءُ بزھگ انت تو آئی زند ءِ لیکہ ءُ مزل چے انت؟ آ پرچے زندگ انت ءُ پہ کئے زندگ انت؟
	آنکہ عابدہ تنے وھدی منی جنین نہ بوتگ ات بلے آئی یات منی زندگانی اتاں کہ من وتی گوئستگیں روچاں عابدہ ءِ یاتانی تہء گوازینتگ ات ءُ اگاں عابدہ من ء مہ رستیں ھم من وتی اھتوکیں زند ء عابدہ ءِ یاتانی تہء گوازینگ لوٹ اِت کہ من ء آئی ھمے یات درشان اتاں چو کہ اچ آئی یاتانی سبب ء من گوں اے ناھپاداریں دنیا ءِ تہء بندوک اتاں ءُ وتء را زندگ حیال کرت، بلے اے زالم کئے ات کہ مئے اے تعلقداری ءُ رشتگ ء پہ مدامی پروشتگ ات۔ منی سرگردان ء من ء ھچ سُجگء نہ ات۔
	’’اے واقعہ چون بوت؟‘‘ من چہ تحصیلدار نذیر جست کرت ءُ نذیر گوشان بوت کہ ادا یک ماھی گیرے، میدے اھت حال دات کہ تیاب ء دو لاش کپتگاں عابدہ ءِ گٹ ء چٹے مان گیجوک ات کہ آئرا کسے گٹو کرتگ ات ءُ پدا شاکر ھم گٹو کنگ بوتگ ات کہ آئی گٹ ء ھم چٹے بندوک ات۔ بلے چٹ ءُ ساد ھمے یکین ات کہ آئی یک کنڈ ء عابدہ ءِ گٹ بندوک ات ءُ آئی دوئمی کنڈ ء شاکر ءِ۔ کہ پدا آ دریاءِ توک ء شت اتاں ءُ ھموداں کرّوکائی کناں ھر دو مرت اتاں کہ نوک چول ایشانی مڑھاں تیاب ء آؤرتگءُ دور داتگ ات!
	من ء باور نہ یات کہ اے چون بوت کنت۔
	’’تئی حیال ء یک سیمی مردمے آیان گٹوک کرتگ؟‘‘
	’’من ء نہ توراِیت…… چیء کہ آیانی زر ءُ چیزان کس نہ برتگ آیانی چیز ھنچش وتی جاہ ء ایر انت۔ منی حیال ء آ وتء را خوک کرتگ انت‘‘ نذیر تحصیلدار گوئشان بوت کہ من ء انگت ء باور نہ یات۔
	’’منی حیال ء شاکر ساری ء عابدہ ءِ گٹ ء بستگ، آئرا کشتگ ءُ پدا وتی گٹ ء چٹے بستگ ءُ آئرا زر ءِ تہء تیاب دیان وتء را گر کرتگ ءُ ساہ داتگ۔
	من ء انگت ء باور نہ یات
	ادا یک میدے کہ آیان سوب ءِ وھدان دیستگ ات گوشت کہ آ چہ دور ء دومردمان دریاءِ توک ء گروکائی کنان دیستگ ات کہ آئی حیال ء ادا سیمی مردم کس نہ بوتت ات ءُ آئی حیال ھمیش ات کہ بلکنا آ تاں دیر آپانی گروکائی جاری ءُ ساری منتگ ات کہ رند ء آ گوں وتی کاران مشکول بوتگ ات کہ رند ء آ وتی چمان برز کرتگ ات تو ادا کس درا نہ بوت چشکہ لیب کنان آ تیاب ءِ نیمگ ء درشت اتاں۔
	من ء اے گپ ءِ سر ء ھم باور نہ یات۔ من ھچ چیز ءِ سر ء باور نہ یات چیء کہ منی دماغ ءِ پشت ء بازیں جست ءُ پرس آئیان اتاں کہ چہ یک جست ء پد یک دوئمی جستے پاد اھت ءُ چہ آئی سیمی ء چہارمی جست کہ اے درائیں جستان ابید یک جستے پدر ءُ ظاہر ات کہ عابدہ مرتگ ات، عابدہ مروچی گوں وتی بادامی ئیں چماں زندگ نہ ات ءُ آئی کنری تنے وھدی آئی پونز ء ات ءُ برئش دئیان ات۔
	ھما عابدہ کہ درائیں عمر من آئی واباں دیستگ ات مروچی وت یک ھنچشین واب ءِ تہء بُڈ شتگ ات کہ اچ ایشی آ نوں سما نہ کرت، بیدار نہ بوت، اے المین واب مرک ء موت واب ات۔
	من ء میرمولاداد تاں دیر لاشانی سر ء اوشتوک بوتاں۔
	تحصیلدار نذیر ھمت کرت لاشانی باروء وتی نکشہ ءُ رپورٹاں تیار کرت۔ پدا میر مولاداد دو پک اپ تیار کت ءُ من شپ ءِ تہاری ءِ تہء گوں ھمے مڑھاں رادگ بوت۔
	جمڑّی ءِ روکپت پمن یک سیائیں شپ ءِ تہء بدل بوتگ ات۔
 شہمانی شوہاز

گوستگیں روچءِ پد جنئگ اسلء وتی مرچیگیں روچءِ کساس کنئگءِ نیمونے............. بلوچی لبزانکءِ ہما مردم کہ آہاں وتی تیوگیں زِند پہ لبزانکء داتگ ءُ مرچی آہانی نامءُ کِرد مُجاں گِپتگ انت، آہانی نیمگء چارگ، چک جنئگ، آہانی پولء در کپئگ ہما لاگریں شہمانی شوہاز اِنت کہ چراہاں مرچیگیں چراگ جوڑ بوتگ انت.................یک اہدےءِ لبزانکءِ تہا چیدگی دروشمء بس چندے مردم پشت کپیت ءُ گیشتر ہما بنت کہ وہد آہانی ترانگء مُجینیت بلئے یک وہدےءِ لبزانکءِ ہواریں گوناپءِ جوڑشتءِ تہا ہما وہدءِ توامیں نبشتہ کارانی بہر مان بیت۔
	عاصم زہیرؔء چہ بانُل دشتیاریء رند انور شاہ قحطانی ءِ شوہازگءِ جہد کتگ۔ اے تہنا یاتگیری ءُ Appreciationیے نہ اِنت، بلکں چرے کارء پدّر بیت کہ زی تو کجا بوتگ ئے ءُ مرچی کجا ئے...........؟ تئی لبزانکی رواج چون انت.......؟ ءُ پہ بانداتء تو اچ وت چونیں اُمیت داشت کنئے..........؟ پرچا کہ پُشتء چک جنئگ چہ مہرءُ لپرزگیء ابید زانگ، کیاس کنئگ ءُ اٹکل جنئگءِ نیمونے ہم..........
	من امیت کشّاں کہ عاصم زہیر ہمے وڑا روان کنت ءُ چک جنان بیت، دانکہ بلوچی لبزانک بِزانت کہ منی گوناپ زِی چے بوتگ ءُ مروچی چی اِنت؟
 منیر مومنؔ
 30/06/2015


لبزانکیچیدگ

وہد وتی گاماں روان اِنت ءُ شموشگ ءُ گیر آرگءِ ربیت برجاہ اِنت۔ بلئے لبزانک ہمے دودءُ ربیدگانی تہا وتی رسماں ودی کنت، پہازیت ءُ پلگاریت۔ پمیشکہ وتی گوستگیں لبزانکی مڈّیانی شنگ اتگیں ساچشتءُ کتہ کاریانی شوہازءُ پد جئنگءِ کار پُر ارزشتیں کارے زانگ بیت۔بائد ہر ہما گوستگیں نبشتہ کار کہ آئیءِ تہا ساچشتی بود بوتگ آئیءِ ساچشت شوہازگءُ دیما آرگ بہ بنت۔دانکہ نوکیں پدریچ سرپد بہ بیتءُ بزانت کہ اچ ما پیسر تخلیقی سپر کجا بوتگءُ انوں کجا اوشتاتگ..............؟
	پولکاری یک انچیں رُشنائی یے کہ پہمیانیں چیزاں سہرا کنتءُ زندگی بکشیت۔عاصم زہیرؔ ہم ہمے راہءِ مساپرے وتی گوستگیں لبزانکی چیدگانی شوہازءُ رنگ دئیگءِ جُہدء مشکول اِنت۔
	عاصم زہیرؔ پولکاریءِ ارزشتءُ رِپکء سرپدیں مردمے ۔ءُ اُمیت اِنت ہمے وڑا جنزان کنتءُ مارا گوستگیں دورءِ لبزانکی رنگءُ موسماں گوں آشنا کنان کنت۔چِدءُ پیش آئیءِ پولکاری کتاب’’ اُمیتانی تیاب‘‘ کہ بانُل دشتیاریءِ سراستا کرزیں جُہدے بوتگ۔ اے کتاب ہم انور شاہ قحطانی ءِ شوہازگءِ نیمونے ۔امیت اِنت وانوکاں بے بہر نہ کنت۔۔۔
					امیردوستؔ
					20.6.2015	
زبان ٹپّاسی ءُ لوز شناسی ءِ شہم دیوکیں استار!
انورشاہ قحطانی!
	 مناروچ ءُ وھد یات نہ اِنت بلے اِے ہما دور ات کہ ماہتاک ’بلوچی لبزانک‘ وتی ورنائی ءِ دورء ات ءُ من گوں چیزے دوست ءُ ھم لیکہیں سنگتاں پریشیءِ سینگارگ ءُ ہمو ماہ شنگءُ تالان کنگء چہ وتی وس ءُ واکء جہد ء اتیں۔
	 من چد ءُ ساری واجہ انور شاہ قحطانی نہ دیتگ ات ءُ نہ گوں آئی ء مجلس ءُ دیوان بوتگ ات بلے وتی دلءِ توکا من پرآئی ء یک عجبیں دوستی ءُ نزیکی یے مار تگ ات چیاکہ من آئی ءِ زبان دوستی ءُ مردم دوستی ءِ بابتء سک باز اشکتگ ات پمیشا من گوں وتی نزیک تریں دوست ءُ ہمبل میر اکرم دشتیء ہر وھد ء گشتگ ات کہ وھدے واجہ قحطانی کراچیء کئیت تہ منا الّما حال بدئے ، گڈا چہ واجہ اکرم ءِ جند ء (یا دگہ دوستے ءِ وسیلہ ء )مناحال رست کہ واجہ کراچیء اتکگ ءُ گُلش اقبال ء کہدہ جان محمد صاحب ءِ لوگء داشتگ ئی ۔گڈا ’’کور چے لوٹیت ، دوچم روژنا‘‘۔من گوں ھمے ھالءِ رسگء ماہتاک ’لبزانک‘ ءِ شونکار شکیل بلوچ ءُ ماہتاک ءِ روح روان عبدالواحد جانءِ ہمراہیء واجہ ءِ گندگء شتاں واجہ ءِ گندگء رند مناانچو سما بوت کہ انچو من پر آئی ءِ گندگءُ دیوان ء لوٹوک ءُ دلاپ بوتگاں ہمے پیما آھم پہ منی گندگءُ دیوان ء راہچار بوتگ ۔مئے نیامء گش ئے قدرتی نزیکی ءُ دوستی یے ودی بوتگ ات ۔ ایشیءِ سوب شاہد مئے لبزانکی ھم لیکہی ءُ ھم حیالی ات کہ چہ یک دومیگء دور ءُ گستا بوگ ء ابید مئے نیامء یک قدرتی ءُ نزیکی ءُ دوستی یے برجاہ ات۔
	مئے اِے اولی دیوان سک دراج کشّ بوت ۔ اِے دیوان ءِ تہا واجہ ء بلوچی زبانءُ لبزانک ءِ بابتء دل ءِ تب ء گپ جت ءُ لہتے انچیں چیز دیما آورت انت کہ پہ من نوک اتنت۔
	واجہء چیزے ہنچیں لوزءُ ترکیبانی نشان دہی کت کہ باز کارمرز بوگء اتنت بلے قریب 100 درسد رد کارمرز بوگء اتنت ۔ چوکہ واجہء ’’درگ‘‘ ءِ مسال دات کہ چہ روچ مرچہ گیشتر نبشتانک ءُ گپ ءُ رپّانی تہا رد کارمرز بوگء اِنت ۔ من اولی رندا ِے لوز ءِ راستیں مانا چہ واجہ قحطانی ءِ دپء اشکتاں ۔ آئیء گشت کہ ات لوز مئے قلمکار گیشتر پہ’’ وھد‘‘یا ’’موقع‘‘ءِ واستا کارمرز کتنت ۔ ’’چو کہ اے درگت ء تران کنانء قحطانی ء گشت اے کارمرزی پہک رد اِنت۔ اے لوز بائد ہما جا جاگہ ء کارمرز بہ بیت وھدے تو دو چیزان یا مردمان دیم پہ دیم کن ئے ءُ آھانی نیامءِ فرق ء زاہر بہ کن ئے ۔ چو کہ ما بگشیں کہ ’’گوستگیں زمستان ءِ درگتء اِے زمستان سارت تر اِنت ‘‘ بزاں ایشی ءِ اصلیں مانا’’بمقابلہ‘‘یا As comparedt یاvis a vis اِنت۔
	 ہمے دیوان ء منا اولی رندا سما بوت کہ زبان زانتی ، خاص بلوچی ءِ زبان فہمی ءِ تک ء واجہ ءِ زانت سک باز اِنت ءُ پہ بلوچی ءِ دیمرئیءُ ایشی ء را راستیں راہ ءُ رھبند انی دیمرئی ءُ ایشی را راستیں راہ ءُ رھبندانی سرا آرگ ء واجہ ءِ ھب ءُ واھگ بے کچّ کساس اِنت ۔ اے تک ء واجہ ءِ بُنچک چہ بلوچی ءِ اسلیں لوز ءُ مسال ءُ گالواراں انچو پرّاتنت کہ من حیران بوتاں ۔ آئیء وتی ہر ھبر ءُ لیکہ ءِ واستا پکائیں ثبوت ءُ دلیل دات ءُ گوں ایدگہ زباناں خاص اوستا، عربی ، فارسی ءُ ایدگہ آریائی زباناں بلوچی ءِ سیادی ءُ رشتہ داری ءِ باروا چہ تاریخی حوالہاں گپ جت۔
	 من ہمے دیوان اولی رندا سر پد بوتاں کہ من بلوچی زبان ءِ تہا ’’لوز سازی‘‘ بزاں نوک نوکیں لوزانی جوڑ کنگءِ سپت سک باز اِنت کہ دگہ بازیں زباناں چہ اے سیت ء زبہر انت ۔ واجہ ء گوں بے حسابیں مسالاں اے ھبر شون دات کہ یک لوزے ءِ دیمء یا پشتء گیشیں لوز یا ترکیبے ءِ ہوار گیجگء گوں بازیں نوکیں لوز جوڑ بوتگ انت ءُ انگہ گیشتر جوڑ بوت کننت۔ چو کہ چہ ’’دل‘‘ءِ لوز ء ’’دل وش، دل رنج ، دل قہر، دلگوش، دلپروش، دل موش، دلجم ، دل گیر، دل ترکّ ءُ دگہ دگہ ہواریں لوز جوڑ بوتگ انت ہمے وڑا چریشیء ابید ھم دل بد دل ، ترکّ دل ، سیاہ دل ، وشدل ،بزدل ، سدّ دل ، ودّل ءُ دگہ دگہ جوڑ بوتگ انت واجہ ء بلوچی زبانءِ دگہ بے مٹیں سپتے ءِ بابتء ھم مارا گشت کہ قدرتی ءُ قدیمیں زبانے ءِ حیثیت ء بلوچی ءِ لوزاں کہ پروش ئے گڈا وتی ماناء وت پدّر کننت ۔ چوکہ دل موش (دل ء بُنء مُشگ) دلاپ (دل ءِ آپ بّوگ) ،چم جہل (چمانی جہل جنگ) ، گورگند (یک گورے ءِ گوں دومی ء دوچار بُوّگ ) سرمچار (ہما کہ سرء نہ چار انت یا سرءِ پرواہ ء نہ کننت )بُن گوجہ (چہ بُن ءُ بیہء گوج ) سر سند (سر ءِ سیندگ) ، سکٹ (ساہ ءِ کُٹّگ ) ، دل ترک (دل ءِ ترکگ) ءُ دگہ دگہ ۔
	اے پیما مئے اے اولی دیوان سرجمی ءُ یک علمی دیوانے بوت ۔ رند ترا ’’لبزانک‘‘ ءِ پورئیں بورڈء ھدامرزی مراد ساحرؔ ءِ کماشی ء گوں واجہ ء دراجین گند ءُ نندے کتءُ ہمے درہیں ھبر واجہ ء وتی انٹرویوءِ توکا یک یک ء گشت انت (گند ءُ نند ہمے کتاب ءِ تہا ہوار اِنت) 
	واجہ قحطانیءِ مستریں واھگ ءُ لوٹ ہمیش ات مئے ورنائیں کلمکار ءُ زبان دوست بلوچی زبان ءِ اندرء ہستیں قدرتی شرّی ءُ سپتاں در بگیج انت ءُ ایشانی وسیلہ ء بلوچی زبان ء ردوم ءُ دیمرئی ءُ راستیں راہء راھ گیج بکننت۔آئیء ہر وھدء ہمے ھبر کت کہ من ہرچ پٹ ءُ پول ءُ شوھاز کاری یے کتگ ، اِے یک بنداتے ءِ بستارء دار یت۔ورنائیں شوھاز کاراں بائد یں کہ اے سلسلہ ء چہ ہمدا بزورنت ءُ دیما بہ بر نت تہ ہمے کار سرجم بہ بیت۔
	مئے اِے اولی مجلس ء مئے دوستی ءُ نزیکی ءِ گُل میح ثابت بوت۔ چدءُ رند مئے نیامء کُلہءُ حال ءُ احوال ءِ یک کجگیں سلسلہ یے برجم بوت ءُ ہر وھدء کہ واجہ کراچی ء اتک من الّما آئی ءِ گندگء شتاں ءُ مئے دراج کشّیں دیوان بوتنت۔
	منا یک چیزے ءِ ہر وھدء ارمان بوتگ کہ واجہ انور شاہ قحطانی ءِ وڑیں زبان زانت ءُ کوّاسے لیکہ ءُ فکر ءُ نبشتانک مئے بے وسی یا لاپروائی ءِ سوب ء وھدءِ مستیں دریا ءِ چولانی تہا گارءُ بیگوہ بوتگ انت ءُ نوکیں نسل چرآئی ءِ گوھر قیمتی ایں لبزانکی مڈّیاں نا بلد ءُ نزانتکار انت بلے وھدے من اشکت کہ مئے نوکیں کلمکار ءُ زبان دوست عاصم زہیرؔ ء اِے ٹوھیں بارءِ ڈبہّ وتی سرء زرتگ تہ منی چماں دو روک آورت ۔ من مروچی سک گل ءُ شاتاں کہ عاصم جانءِ دستاگپتگیں اے کار سرجم بوتگ ءُ انور شاہ ءِ گیشتریں گپتار ءُ نبشتانک کتابی شکل ء مئے دیما انت کہ منی نزء اِے پہ بلوچی زبانءِ دوزواہ ءُ واھگداراں اے دورءِ مستریں ٹیکی اِنت۔
	من ہر وھد ء چہ قحطانی صاحب ء یک گِلگے کتگ ، آ اِے بوتگ کہ آ ئی ء وتی پٹ ءُ پولی ءُ شوھاز کتگیں مڈّی نہ کتابی صورت ء چھاپ کنائینتگ انت ءُ نہ کہ پورئی ءُ سرجمیء ماں تاک ءُ ماہتاکاں شنگ کنائینتگ انت منی جندءِ اندازہ ء اے نبشتانک ماں تاک ءُ ماہتاکاں چھاپ بوتگ انت ءُ اے کتاب ءِ تہا ہوار انت ، واجہ ءِ پٹ ءُ پول کتگیں مڈّیانی پارسنگ ھم نہ انت پمیشامنی گمان ایش اِنت کہ واجہ ءِ شوھاز کتگیں مڈّیانی مستریں بہرے تنی وھدے گار اِنت ۔ ورنائیں عاصم ء وتی منّ ء بازجہد کرتگ کہ واجہ ءِ درہیں چھاپ بوتگیں ءُ چھاپ نہ بوتگیں مڈّیاں اے کتاب ءِ تہا جاگہ بدنت بلے منی جند گش ئے دل ایکم زانت چیا کہ من اے ھبرء جوانی ء زاناں کہ بلوچی زبان ءِ بُنزہ ءُ بنیاد ، ایشیءِ ردوم ءُ رواج ، ایشیءِ سیادی ءُ تعلق داری ءُ ایشی ءِ رھبندءُ گرائمر ءِ بابتء قحطانی صاھب ءِ امبار چہ مڈی ء سر کوٹ بوتگ نوں من نزاناں کہ اِے مڈّی واجہ ء وتی دل ء ایر کرتگ انت ءُ نبشتہ نہ کتگ انت یا ہنچیں جاگہے ایر کرتگ انت ۔
	البت مارا پرے ھبرء ھم ورنائیں کمکارءِ منّت گرگ لوٹیت کہ آئی ء واجہ ءِ شئر ، نبشتانک ، نِمدی ، گند ءُ نند ءُ دگہ مڈّی یکجاگہ کتگ انت کہ چریشیء نہ ایوکاواجہ ءِ جند ءِ لیکہ ءُ فکر ءِ بابتء نوکیں نسل ء معلومداری بوت کنت بلکیں بلوچی زبانءِ بابتء۔ خاص ایشیءِ تاریخ ءُ بندات ءُ رھبند ء گرائمر ءِ باروا پٹ ءُ پول کاراں سک باز مڈّی رست کنت ۔ منی نزء انور شاہ قحطانی ء بلوچی زبانءِ پٹءُ پول کنوکانی واستا بازیں راہ ءُ در پچ کتگ انت ۔ آئی ء بلوچی زبانءِ بازیں بنیادی جیڑھانء نہ ایوکا دیما آؤرتگ بلکیں تامزنیں ھدّے ء ایشانی جواب ھم داتگ ، چوکہ بلوچی زبانءِ بنیاد چون بوتگ ۔ اے چہ کجام زبان ء ودی بوتگ ءُ ایشیءِ براتیں یاگوھاریں زبان کجام انت۔ ایشیءِ اندرء گوں وھدءِ گوزگء چونیں بدلی اتکگ ءُ ایشی ءِ سرا دگہ زباناں چہ وڑیں اثر دور داتگ ۔ ایشیءِ بُنی ءُ اصلیں آب کجام بوتگ انت ءُ گیشیں آب چہ کجام زباناں ایشیءِ تہا پُترتگ انت۔
	ایشیءِ گرائمر ءِ بُنی شکل ءُ دروشم چے بوتگ ءُ ایشیءِ تہا گوں دورءِ گوزگءِ چونیں بدلی اتکگ انت۔
	اِے درستیں بنیادی سوالانی بابتء واجہ ء وتی لیکہ ءُ فکر گوں دلیلاں پدّر کتگ ءُ پہ پٹ ءُ پول کنوکاں انچیں چیدگ ایر کتگ کہ آ ایشانی باروا گیشتر شوھاز کاری (Research )بکننت ءُ یک گُُڈی آسرے ء سر بہ بنت۔
	اے پیما ما گندیں کہ واجہ قحطانیء زبان فہمی(Languistics) ءِ پڑء ہما بنیادی بلے گران ءُ نازرک تریں سیاھاگانء گچین کتگ ءُ ایشانء وتی جہدءُ ھید ریچیانی بنی سیاھگ (Coentral point )جوڑ کتگ کہ ایشانی زورگ ء بازیں کوّاس ترسنت۔
	منی جند وھدے بلوچی زبان زانتی ءُ زبان ٹپّاسی ءِ تک ء بلوچ کوّاس ءُ زانتکارانی نامانی لڑا چاریت تہ مناچہ درستاں برزتر دومردمانی نام گندگ نبت بزاں سید ظہور شاہ ہاشمی ءُ واجہ انور شاہ قحطانی ۔ اِے دوئیں کوّاساں چہ وتی وسءُ واکء جہد کتگ کہ بلوچی زبانءِ بنیاد ءُ املیت ء چہ کوھنیں کتاب ءُ نبشتانکاں پدّر بکننت ءُ بلوچی زبانءِ جوڑ بوگءِ باروا بازیں وت گڑیں لیکہ ءُ فکراں رد ثابت بکننت۔
	اے دوئیں واجہاں بازیں پٹ ءُ لوٹاں پد اے ھبر پدّر کتگ کہ بلوچی زبان نہ چہ فارسی ء در اتکگ ءُ نہ چہ عربی ء بلکیں ۔بلکیں اے آریائی زبانانی مادراول بزاں اوستا ءِ بطن ء چہ ودی بوتگ کہ چر آئی ء دگہ بازیں زبان ھم ودی بوتگ انت۔
	اے دوئیں زانتکاراں بلوچی آبانی بابتء ھم بازیں شوھاز کاریء پد اِے ھبر پدّر کتگ کہ بلوچی ءِ تہا نہہ ہنچیں آب است انت (بزاں ث ع غ ف ح خ ط ظ) کہ آ بنیادء عربی آب انت ءُ چہ عربی ء بلوچی ءِ تہا پُتر تگ انت ۔ پمیشا بائد اِنت کہ ایشانء یلہ دیگ بہ بیت ءُ ایشانی جاگہ ء بلوچی ءِ وتی جندءِ اصلیں آب نبشتہ کنگ بہ بنت۔
	منی جند اصولی صورتء واجہانی اے گپ ء جنّتکہ اے ڈنّی زبانءِ آب انت ءُ دنیا ءِ بازیں دیما شتگیں زباناں ڈنّی زبان ء چہ وتی قالب ء کشّتگ ۔ بلے منی نزء اے آباں نوں بلوچی ءِ تہا انچو جاگہ کتگ کہ ایشانی کشّگ ء رند ہما جاگہ ھالیگ بیت ءُ نبشتہ ءِ جندبے تام ءُ بے وڑ گندگء کیت ۔ دگہ بازیں نگیگی ودی بوت کننت چوکہ رو ایشتی بلوچستانء کارمرز بووکیں گالوار بید اے آباں چو چلّ ءُ پینگیں ناہ ء بیت۔
	اے آبانی کشّگ ءِ بابتء اے واجہاں ابید رندءِ بازیں کلمکارءُ زبان زانتاں وتی وتی حساب ء جہد کتگ بلے تا روچ مرچی سوب مند نہ بوتگ انت چو کہ ما گند گائیں کہ واجہ قحطانی یک نیمگے اے نُئیں آبانی کشّگ ءِ واستا دلیل دنت بلے دومی نیمگا وتی نامء’’قحطانی‘‘ نویسگء مجبور بیت کہ ایشیءِ تہا بلوچی ءِ درآمدیں لوزان چہ سے لوز بزاں ح، ق ءُ ط ہوار انت۔
	موضوع ءُ سیاھگء رند اگں ما واجہ قحطانی ءِ نبشتہ ءِ رنگءُ دروشم بزاں اسٹائل ءِ سرا کمے دلگوش گور بکنیں تہ ما گندیں کہ آبنیادی صورتء ردانک نویس یے ۔ آئیءِ زبان ءِ مستریں سپت ایش اِنت کہ آھبراں گڈءُ منج نہ کنت تچک ءُ پدّریں صورتء وتی لیکہاں پدّر کنت ۔ آئی ءِ زبان شیرکن ءُ تامدار انت ءُ لوزانی گچینی ء بلد اِنت ۔ آوتء ھبراں گوں بتل گالوار ءُ شبینانی کمکء وش ءُ تامدار کنت۔ منی نزء بلوچی زبان، لبزانک ءُ دود ءُ ربیدگ ءِ دگہ تک ءُ پہناتانی بابتء نبشتہ کتگ ۔آ درہ گچینی نبشتانک اِنت، پہ فکرءُ لیکہ زبان ءِ ڈولداری ءُ تامداری ۔دوئیں حساباں سک ازگار انت ۔ البت آزمانک ءُ شاعری ءِ پڑا نہ واجہ ء بازیں جہد کتگ ءُ نہ کہ اِے پڑء آسوب مند بوتگ ۔منی ھیال ء آئیءِ ہرچ آزمانک ءُ شئرا کہ ماں اے کتاب ء ہوار انت ۔ آدرہ شروعاتی دورئیگ انت ۔ ایشانی موضوع بزاں سیاھگ ءُ زبان ، دوئینانی تہا ھما دورءِ رنگ ءُ دروشم است اِنتءُ چو پختہ ءُ تامدار نہ انت اگں منا اے کتاب ءِ (Editing )ءِ اگدہ گون بوتیں تہ من چہ آزمانک ءُ شئراں استیں چیزے نا مناسبیں بہت مگراز ءِ دپء داتگ اتاں چیاکہ آ واجہ ء وتی لبزانکی زندءِ شروعاتی دورء نویستگ انت ءُ چو پختہ نہ انت۔
	واجہ انور شاہ قحطانی باز وانوکیں مردمے ات آئی ءِ کتاب جاہ ءِ تہا ہر موضوعءُ ہر زبانءِ کتاب است اتنت ۔ آئیء بلوچی ء ابید دگہ زبانانی کتاب چوکہ اردو ، انگریزی، فارسی ، عربی سک باز ونت انت ہمے سوب انت کہ آئی ءِ نبشتانکانی تہا دگہ کتابانی حوالہ سک باز انت ۔ آبنیادی صورتء شوھازم کارے (Researcher)ات ۔وھدے آئی ء یک موضوع یے ءِ سرء نویسگی بوت تہ ساریء آئیءِ باروا سک باز پٹ ءُ لوٹ ئی کت ۔ ہمے ھاترآ ئیءِ فکرءُ لیکہانی تہء گڈ ءُ منجی نیست ات بلکیں آسک پُر اعتماد (confident )ات ۔ البت اگں جایے جایے آئی ء جوانیں ءُ پکّائیں دلیل یا ثبوت نہ رس اِت تہ آئی ء تچکی ء گشت کہ اے بابتء منی علم ءُ زانت سرجم نہ اِنت ءُ بائد دگہ زانتکار دیما بیاہنت۔
	منی جند چہ قحطانی صاحبءِ زاتی کردارء سک اسرمند ات ءُ منی دلءِ تہا آئی ءِ واستا یل خاصیں عزّت ءُ مقامے است ات۔
	ایشیءِ مستریں سوب ایش ات کہ انچو علم ءُ زانتءِ واجہ بوگء ابید آئی ء ہر وھد ء وتارا کم پیشداشت ءُ ہچبر وتی زانتکاری ءُ کوّاسی ءِ جارے نہ جت ۔گوں ورنائیں کملکار ءُ جہد کاراں آئیءِ واھگداری سک باز ات ۔ ہر وھدء آھانی دلبڈی ئی کت ءُ پہ گیشتر جہدء سیکین ئی داتنت۔
	آئی ء مئے چھاپ کتگیں تاک ’بلوچی لبزانک ‘ء را ہر وھد ء ساڑات ءُ ایشیءِ واستان ہر پیمیں کمک کت راستیں ھبر ایش اِنت کہ چہ ’’لبزانک ‘‘ ء ساری ء آدور ءِ چھاپ بووکیں تاکانی کوالٹی (Quality )ء دلجم نہ ات ءُ وتی نبشتانک ئی پہ چھاپگ ء نہ داتنت بلے وھدے ماہتاک ’بلوچی لبزانک‘ ئی دیت تہ چریشیء سک دلجم بوت ءُ ہر وھدء وتی نبشتانک ئی پہ چھاپ ءُ شنگ ء پہ ما ران داتنت ۔ آئیءِ زندمان ءِ مستریں گند ءُ نند (Interview)ھم ’’لبزانک ‘‘ء چھاپ نوتگ ات۔
		گڈ سرء یک کسانیں ھبرے ءِ اجازتء لوٹاں انچو گشنت کہ’’ شر بے عیب نہ بیت‘‘ہمے حساب ء اے کتاب ءِ تہامناچیزے نزوریءُ کمّی گندگء کاینت چو کہ اولی ھبر من ایشی ءِ نام ءِ باروء کناں واجہیں رد کارء ایشیءِ نام ’’گروکی شہم‘‘ایر کتگ کہ منی نزّء چو مانا دار نہ اِنت ۔ چیاکہ گروکی شہم جنت ءُ پدء گار بیت بلے قحطانی صاحب ہما شہم اِنت کہ تادنیا است اِنت بلوچی زبانءِ واھگدار ءُ جہدکاراں رژن ءُ راہ پیش دار ایت۔ 
	دومی کسانیں ردی یے نبشتانکانی رد بندی یا ترتیبءِ تہا است اِنت چیزے نبشتانک بائد اِنت ’لبزانکی بہر‘ ء ہوار کنگ بوتین اتنت۔ آ’ہواریں نکان‘ ءِ تہا مان کنگ بوتگ انت ۔ اگں *دہ بہرانی بدل ء کتاب سے چار بہرانی تہا بوتیں چوکہ ردانک ، شائری ، نِمدی۔ وانگء وش بوتگ ات ءُ ردکار چرے جیڑہ ء ھم چُٹتگ ات کہ کجام نبشتانک ء کجام بہرء ہور بکنت۔ دگہ منی نزّء مزنیں ردی یے ایش اِنت کہ نبشتہ رھبند ءُ املاءِ نیمگا ہورت چاری نہ بوتگ ءُ بازیں جاگہاں کیلی گرافی ءِ ردی ھم است انت۔ ہما نبشتانک کہ چہ ماہتاک’لبزانک ‘ ء زورگ بوتگ انت آھانی نبشتہ رھبند ھم بدل کنت بوتگ انت کہ منی نزّ ء اے جوانیں ھبرے نہ اِنت چیا کہ لبزانکی رھبند ءُ اصولانی ردء وھدے یک چھاپ کتگیں مڈّی یے چہ دگہ تاک یا کتابے ء زورگ بیت تہ بائد آ بدل کنگ مبیت۔
	چوناھا اے ھبر ء بائد بگشاں کہ ماہتاک ’بلوچی لبزانک‘ ءِ نبشتہ رھبند ءِ سرا ماسک باز دلگوش داتگ ءُ بازیں چِک ءُ تانء رند ما یل ’’اسٹینڈر‘ رہبندے زرتگ ءُ شروع ء بگر تا 
_______________________________________________________________
*دلگوش: آ وھدء کہ واجہ غلام فاروق ءِ سرء کتاب راہ داتگ، دہ درانی تہء بہر بُوتگ۔ رندء ھپت دراں بہر کُرتگ۔ ع ۔ز
آخر ء اے رھبند ءِ سرا اوشتاتگیں پمیشا بید سوبے ء ایشی ءِ بدل کنگ منا سب نہ اِنت۔
	گُڈّی تران!
	وتی چمشانک ءِ گڈّء من ہمے گشاں کہ ہوریں صورتء اِے کتاب سک شرّ اِنت ءُ وھدءِ لوٹ ءُ ضرورت اِنت۔
	شنگ کاری ءِ پڑا وتی زاتی زانتءُ تجربہ ءِ بنیادء منا سما اِنت کہ ورنائیں عاصمء اِے کتابءِ ردءُ بند ءُ چھاپگء چنچو ھید ریچی کتگ ۔پرے بے مٹّیں کارء من آئیء را سک باز ساڑاھاں ءُ دلجماں کہ آ وتی جہداں روچ پہ روچ دیما تر بارت!
	 
	 غلام فاروق بلوچ
 تربت یونیورسٹی تربت(کیچ)
 20جولائی 2015 







 گرِوکی شہم

 	اے کار جنوری 2014 ء دست گرگ بوتگ ۔ بنداتء ھما نکان کہ دگہ دگہ تاک ءُ ماھتاکاں چھاپ بوتگ انت چہ ’’ سیدھاشمی ریفرنس کتابجاہ‘‘ء شوھاز اِتگ انت ایشیء ابید چھاپ نہ بوتگیں نکانانی اُمّیت ءُ سپارت دیمء بوتگ کہ منء شعبہ بلوچی ءِ اُستاد واجہ زاہد دشتی ء داتگ ۔ واجہ ءِ لکھ منّت کہ گوں انور شاہ قحطانی ءِ بچ واجہ غلام شاہ قحطانی ء رابطہ ئےِ کرتگ آئیءِ منّت ء چھاپ نہ بوتگیں نکان دست گپتگ انت ۔ دومی! بے گومیں زندءِ دست گٹیاں مُھ نہ داتگ پمشکا مہتل بوتگ۔ 
	ھمے وڑاِے کتاب سرجمء ھپت درانی نیامء بہر اِنت اولی در ء دستونک ءُ لچّہ ایر کنگ بوتگ ، دومی در قصہ ءِ نامء آزمانک ایر کنگ بوتگ انت ، سیمی در زبان ءُ راجدپتر ءِ نامء اِنت کہ اے درء زبان ءُ راجی تاریخ ءِ سرء جتائیں سرہالانی نام ء چوشکہ:زبان ، بلوچی زبان ،املا، بلوچی بتل (محاورہ) لبزءُ معنا، سابقے ، لاحقے ، اشتقاقیات ،زبانءِ اشتقاقی مطالعہ ، مکران، بلوچ اشقانی (پارتھی ) انت، ھمگرنچ انت ، چارمی در نبشتانکءِ نام ء کہ ایشی گرنچ ء سید ھاشمی ءِ یاتانی عکسے ، مُلّا بوھیر مکرانءِ نامداریں شاعر، چاکر کینگاں کوتاہ کن،گوں بلوچ براساں عرض ، زرّ(کلدار)ھوار انت،پنچمی در ء واجہ قحطانی ءِ ھالتران ءُ ششمی درء آئیءِ جندءِ نبشتگیںءُ دگہ کسءُ گلّانی نمدی ھوار انت ، ھپتمی دراُردوءِ نام ء ءُ اِے درءِ اندرء انورشاہ قحطانی ءِ اُردو ھالتران، پاک بلوچی قاعدہ پر تنقید، ءُ دگہ ندکارءُ زانتکارانی نِبشتگیں نِمدی ایر کنگ بوتگ انت کہ آئی ءِ نامء نبیسگ بوتگ انت ۔زانگ بہ بیت اِے نکانی تہء ناسرجم ءُ نیمبندگیں نکان ھم ھست یا کہ لہتیں ھنچیں رد سلامت نہ بوتگ گڑاں آجاھانی پجّارگء استارکی’’* ‘‘ نشان جنگ بوتگ ۔ 
	اِے کارءِ سرجمی ء پہ ھما واجہ ءُ ھمراھانی منّتاں گرآں کہ بید ء اُزرءُ نیمون ء دست کُمکّی اِش گوں بوتگ آیانی تہء پہ نکانانی شوھاء واجہ مُلّا غلام رسول کلمتی ، واجہ زاہد دشتی ، سراج ساگرؔ، پہ گالسنجء عیسی صدیقی بلوچ، ھُورت وانیء سعید عاقل ؔءُ دوست جان ،ترازکاری ء بالاچ بالی،ؔ صلاح ءُ سوجء شعبہ بلوچی ءِ اُستادانی ھمراھی ء اُستاد منیر مومن ؔ، امیردوستؔ، واجہ غلام فاروقءِ منّتوار آں ھمے پیم واجہ غلام شاہ قحطانی ءِ منّتوار آں کہ اِے کتاب ءِ چھاپ ءُ شنگءِ اگدہ ئےِ زرتگ ءُ پہ پریسءِ کاراں کامریڈ عبدالواحدءِ منتوار آں کہ مدام ھاتر ء زبان چشیں چستءُ ایراں جاڑی اِنت۔
	گڈ سرء اِے کتاب بزاں ’’گروکی شہم‘‘ ء شمئے میار کن آں دلء جزم آں پٹ ءُ پولی تیکنیکانی ردء بگندئے انگت ساپ ءُ پلگار مہ بیت ۔ ایشیء منی میم ءِ ناتوانی بزان اِت اوستیگ آں پہ منی رہدربری ء وتی ندء دوست نہ دار اِت۔
 					 شمئے کستر
					 عاصم زہیرؔ		
				 بی ایم سی کمپلکس شال
 یکشمبے ،17 مئی 2015 



انور شاہ قحطانی ءِ زندءُ ازم
پجّار:
	انور شاہ قحطانیؔؔ ناشناسیں نامے نہ اِنت بنداتی اھدءِ لبزانکی اھمیں کارستاں چہ یکے ۔آئیء زبان ءُ لبزانکءِ گیشتری پڑاں کتہ کاری کتگ چوشکہ شاعری ، آزمانکاری ، زبانزانتی ، پٹءُ پولکاری ، دیوان ءُ مراگاھاں بہر زوری ءِ ھمراھی ء ھر ھما کار کہ پہ زبان ءُ لبزانک ءِ دیمروئی ءُ بودناکی ء بوتگ آئی جہد ءُ کوشست ھوار بوتگ انت۔
انور شاہ قحطانی:
واجہ انور شاہ قحطانی1928ء ء کوھک دشت ء ودی بوت ۔آئی ءِ بندری نام انورشاہ ات رندء قحطانی ئےِ پر کت آ ئیءِ جندءِ گوشگء کہ:
’’من وت ء راپمیشا قحطانی گوش آں پرچا کہ پت ء ثابت کتگ ما قحطانی ءِ چک ایں ‘‘(1)
کٹمءُ کہول:	انور شاہ ءِ پس ءِ نام کہدہ میر غلام شاہ بوتگ (انوں غلام شاہ قحطانی انورشاہ قحطانی ءِ کستریں بچ ءِ نام اِنت )
پروفیسرعلی محمد شاھیں اِے ردء وتی نمدی یے ءِ تہ ء نبشتہ کنتـ کہ آئی سیادی گوں قحطانی تمن ء ات ، یک روایتے ءِ ردء قحطانی ءِ بچ ءِ نام عمان ات(2)
انور شاہ قحطانی واجہ عبدالصمد امیریء نمدی یے ء عبدالنبی بوھیرءِ شعرے ءِ سرشون ء دیانء گوش اِیت :
’’نویسند بوھیر اِبن ء جلب 
کہ زات اِش قریش ھست ءُ ملگ اِش حلب ،
چہ ایشیء بغیر اِدء اِے ھم مشہور اِنت کہ چیزے رِند چہ برّ ء عمان ء اتکگ آھانی زات ء را دنیگا برّ گوش انت بنیادی طور برّرند عمانی انت رندء گوں رِنداں سانگبندی کنگءِ سببء رِند انت۔ 
	ایشانی گوشگ اِنت کہ برّ مسقط ءِ نیمگء یک علاقہے ات کہ آئی ءِ شیخ عمان بوتگءُ عمان ءِ کستریں برات ءِ نام قحطان بوتگ ۔قحطانی ء زہر کتگ ءُ مکران ء اتکگ ۔۔۔ما قحطان ءِ چک ایں مئے زات ء را دنیگا برّ گوش انت‘‘(3)
	چرے گپّاں شر زانگ بیت کہ انورشاہ قحطانی ءِ بن پیرک چہ کجا ماں مکرانء کیت ءُ آباد بیت۔
ھنکین:
	مئے دیم ء ھمے گوستگ کہ انورشاہ قحطانی دشت کھڈان ء جاھمنند بُوتگ بلے اے بابتء غلام شاہ قحطانی گوش اِیت:
’’چوناھا مئے پت ءُ پیرک کوھک دشت ء جاھمنند بنت کورءِ آپءِ سببء چہ کوھکء لڈ ءُ بار کن انت دشت کھڈانء کاینت ءُ ھنکین کن انت‘ ‘ (4)
 وانگءُ زانگ:
گوستگیں دورءِ وانگءُ زانگءِ آسراتی ءُ مروچیگیں دورءِ آسراتیانی نیامء مزنیں دگری یے گندگ بیت۔ بلے ھما دورءِ لوٹءُ گزرانی ردء انور شاہ قحطانی داں ھشت جماعتء وان اِیت چہ ایشی ء ابید زبانی رویت ءِ ردء واجہ انور شاہؔ آسیا بادء پرّیں پنچ سال ء چہ قاضی محمد مرادءِ مدرسہ ء اسلامی علم ئےِ در برت، ھنچوش قرآن شریفءِ وانگ ،قرآن شریفءِ معنا، قرآن شریفءِ تشریح ءُ تفصیل ئےِ ونتگ آئیء اسلامی شریعتءِ چکء زانش سرجم کرتگ چہ ایشیء ابید فارسی ءُ اسلامی دگہ ھم بازیں کتاب ئےِ ونت ھنچوش وتی وانگءِ بارہء وتی ھالترانے ء جند ئےِ گوش اِیت :
’’ 1947ءِ سالء ھشتمی جماعت چہ تربتء در برت تاسے ماھاں نہمی جماعت ء ونت بلے پدء وانگ یل دات۔۔۔پدء وتی مسیت ءِ پیش امام مُلاّ عبدالکریم ء ’’گلستان ءُ بوستان ‘‘فارسی ءِ کتاب ونتءُ پدء 1965ء ءِ سالء قاضی محمد مراد آسیاآبادی صاحب ءِ گورء داں پنچ سالء قرآن ءُ آ ئی ءِ تفسیر زپت کت‘‘(5)
سورءُ سانگ: 
	سُورءُ سانگ ءِ خاصیں رمس (Date)زانگ نہ بیت بلے اندازگءِ ردء ’’ واجہ انور شاہ قحطانی 55/1950 ءء سُور ءُ آروس کرتگ چہ اِے سُورء آئیء را ھشت زہگ کہ آیانی تہء پنچ بچ ءُ سے جنک نصیب بوتگ۔ ‘‘(6)
کارءُ کسب:
وھدے کہ انور شاہ قحطانی وانگ یلہ کرت گڑاں ’’ وتی پتءِ زندء آئیء بیپاری کت وھدے کہ نومبر1974ء ءِ سالء پت ئےِ بیران بوت پدء وتی زمینانی نگہداشتی ئِے کت‘‘(7)ھمے رنگء ’’کساس 1980 ء ء ِ سالاں وتی ھندء یونین کونسل ءِ چیرمین ھم بوتگ‘‘(8)بلے گُڈی وھدء وتی زندءِ روچ گوں زمینداریء گوازینت۔
بیرانیـ:
	 واجہ انور شاہ قحطانی پنچ شمبے روچ ءِ نھ ءُ دہ بج ءِ نیامء 11 اگست 2005 ء پہ مدامی چہ اِے دنیاء رخصت بوت گُڈّی وابجاہ ئِے د شت کھڈانء اِنت‘‘(9)
لبزانکء ھمگرنچی، فکری مکتب ءُ لیکہ:
	اِے یک منّ اِتگیں گواچنے کہ مئے لبزانک ءِ سری ندکاراں چہ گیشتری بہر عربی ، فارسی ،اُردو زدگ بوتگ انت۔ایشی ءِ سوب ایش اِنت آیاں چہ دری زباناں ساچشتکاری ءِ بندات کرتگ مثال اُردوءُ فارسی یاکہ دری زبانانی وانگ ءُ زانگ ءِ برکتء  وت را چہ اِے اثراتاں آزات کرت نہ کرتگ ۔اِے ردء بازنیے ءِ گورء درورءُ مثال ھم دست کپ اِیت۔ انور شاہ قحطانی ھم گون اِنت، پرچا کہ آئی ء ’’ گلستان ، بوستان‘‘ ءِ ھمراھی ء عربی ءُ اُرودو ءِ کتاب وانتگ ۔ فارسی ء حافظ، اُردوء غالب ءُ بلوچی ء مُلّافاضلء چہ سان زرتگ۔ 
	ھمے رنگء فکری مکتب ءُ لیکہ ءِ ردء چارگ بہ بیت داں آ دیمروی پسندی ءِ تب ء چہ اثر منداِنت۔ ھما واھگ ءُ ھما ارمان کہ ھمے مکتبءُ لیکہء گوں بندوک انت ھماھماں برجم دارگ ءِ جہدء کنت پمشکا انور شاہ قحطانی ء ما دیمروی پسندیں ندکارے سرپد بیں، پرے گواچن ءِ تچک ءُ راستی ء آئی ءِ ساچشت وتی درور ءُ مثال وت انت ۔
لبزانکی اُستاد:
	نمیرانیں سید ھاشمی یکیں اھدء لبزانکی درہیں چستءُ ایربزاں ساچشتکاری، شوھاز کاری، گالبندسازی ، لبز بلد نویسی ءُ گلّ سازی ء بے مٹّیں جہد کرتگ تہ دومی نیمگء بازیں شاگردءُ بازیں مردمے ءِ رہدربری ئِے ھم کرتگ آھانی تہء انورشاہ قحطانی ھم گون اِنت۔ چو زانگ بیت آئیء ِ مرید ءُ منّوگراں چہ یکے بوتگ ھنچوش وتی ءُ سیدءِ پجّاروکیءِ بارہ ء وت گوش اِیت کہ:
’’ ۔۔۔منی پجّاروکی گوں آئیء ھما وھدء بوتگ کہ آوھداں آوتی واجہیں پتءِ ھمراھی ء ماں دشت ء وتی ڈگارانی بوھر ءُ ششکءِ گرگء اتکگ‘‘(10)
دگہ جاھے ء گوش اِیت :
’’۔۔۔آھمک وھدتربت ء اتکگ برے یکّے ءِ مہمان بوتگ اِے وھداں من تربتء دکانداری کتگ بلے آئی ء شپ ء ریڈیوءِ گوشدارگء الّم وتء منی گورء سرکتگ‘‘(11)
پدء وتی ھالتران ءِ اندرء سیدءِ اُستادی ءُ وتی شاگردی ءِ بارہء تران کنانء گوش اِیت:
’’ چوناھا من اِے ھبر ء پہ تچکی ءُ بے ریائی ء گوش آں کہ سید ظہور شاہ ھاشمی ءِ مستریں منّوگرے ءُ معتقداں چہ یکے آں پریشیء کہ یکے ومن آئی ءِ شاگردبوتگ آں ءُ آ منی اُستاد بوتگ‘‘(12)
پمشکا ماھتاک لبزانک حب ءِ شونکار گوش اِیت:
’’واجہ قحطانی بلوچی زبانءِ سری پٹءُ پول کنوکاں چہ یکے ءُ سید ھاشمی ءِ پیمء وتی فکرءُ لیکہاں پکّائی ءُ ثابتی ء منّاک ءُ درور دنت آبلوچی ءِ اصل ءُ زگریں لوز ، بتل ءُ درورانی اُستادے زانگ بیت لوز سازی ءِ علم ء پکّااِنت‘‘(13)
ساچشتکاری:
چو زانگ بیت کہ اِے وھدء کہ واجہ قحطانی ساچشتکاری ءُ نبیسکاری ء گُلائیش اِنت اِے یک ھنچیں وھدے ساچشت ءِ معیار کم چارگ بیگء اِنت ،بس جہد ھمیش اِنت بلوچی ءِ وانوک ءُ نبیسوک گیش ء چہ گیشتر بہ بنت یا و مردم چوش بہ گوش اِیت ردنہ بیت کہ اِے وھدء مئے نوکیں لبزانکءِ ماڑی ءِ بُنیات نوک ایر بوگءُ ٹہگءِ تہء اِنت ھمے وڑ انور شاہ قحطانی ھم تہنا یک پڑے ء گزران نہ کرتگ بلکیں ’’ آ بلوچی لبزانک ءِ درپشوکیں اُستاد ءُ نامی ئیں جہد کار آزات جمالدینی ءُ ایدگہ نامداریں زبانزانت ءُ کوّاسانی ھمکار بوتگ۔
	بندات ء آئی ء آزمانک نویس اِتگ پدء کمّیں باز لچہ کاری ئےِ کتگ رندترء آئی ء بلوچی زبان ءِ راجدپتر ء آئی ء بلوچی زبان ءِ راجدپتر ، ترکیب ، ءُ رہبندانی سرء نبشتانک نویس اِتگ‘‘(14)
	 بگندئے انورشاہ قحطانی ء اِے درستیں پڑاں وتی بہر ھوار ینتگ چیزے نہ چیزے کنگءِ واھگدار بوتگ بلے آئیءِ خاصیں پڑ کجام اِنت اِے مارا چارگ ءُ تپاسگ لوٹ اِیت ھمے رنگء ساریء لچّہ کاریءِ نیمگء رو اِیں۔
شاعری:
	واجہ انور شاہ قحطانی ء شعری جہتء دستونک ءِ ھمراھیء لچّہ ھم پر بستگ بلے سرجمیں لچّہ کاریء چارئے داں مزنیں کچّے ءِ تہء نہ اِنت ۔ ھمنکس کہ دست کپتگ آیانی تہء ھشت دستونک ءُ سے لچّہ ھوار انت۔پدء اِے درست لس فہمیں زبانے ء نبیسگ بوتگ انت لس مردم اِش سرپد بیت ۔ آیانی تہء مہری چاڑ ، راجی چست ءُ ایرانی ھمراھی ء چاگردی سرءُ پُر تچکیں دروشمے ء بیان کنگ بوتگ انت۔
	چوشکہ :
؂’’بلوچی مئے دلءِ درد ءِ دوا اِنت
سُبک ، آسان پہ ھر گرانیں غمان اِنت
بیا انت دور ءُ باریگ وشّیانی 
کہ بنگیج نوکیں زندے بوھگء اِنت‘‘(15)
	واجہ قحطانی ءِ شعرانی وانگء چہ اِے گپ پہک گیش اِیت کہ آ ’’دیمروئی پسند‘‘جنزءِ منّوگرے ۔ھمے پیم نیکہ پدء بلوچی لبزانک ءِ تہء دگہ خاصیں جنزے ء سر کش اِتگ ، گوستگیں وھدءِ گیشتری ندکار ءُ نبشتہ کار ھمے فکر ءُ فلسفہ ء ِ پدء کتہ کاری کنانء پیداک انت آیانی رمء انور شاہ قحطانی ھم گون اِنت 
		پہ درور: 
	؂’’عزاب اِنت منی دل مدام اُرش کار اِیت
	چو عیشءُ مراگاہ ء زرداراں گند اِیت

	منی شپ گوں میرانی ء فرق دارانت
	شدیک آں پہ نان ء ، آوسکی تنگ اِیت‘‘(16)

	گواچنیء شاعر کہ ھمے چاگردء نشتگ آئی ءِ دیمء اِے وڑیں سرکپت(واقع)گوز انت ۔ بلے ھمے سرکپت اگاں تجربہ ءُ مشاہدہءِ منّتء چہرءُ شبینی زبانء درشانگ بہ بنت داں الّمء اِزمءِ بالاد ءِ براہ بوت کن انت ۔ اگاں نا گڑا ں داں دیرء مشکل اِنت زندگ بہ مان انت ۔ ھنچوش پہ مزنیں شاعریءُ شعر ءِ نمیرانیء دگہ خاصیں چیزے زیبائی اِنت تُری بِلّے شعر ءِ تہء معناءِ شاھگانی مہ بیت بلے زیبائی ھنچیں مارشتے آئیءِ بستارءِ گپء وت جنت ۔ اِے درچء اگاں انورشاہ ءِ دستونک ءُ لچّہ ایر کنگ بہ بنت داں چوش گُمان بیت آکساس ء گواچن نبیسی اِنت زیبائی آ وڑء نہ اِنت ءُ نیکہ زبہر اِنت۔ 
		چوشکہ :
؂’’بگر نوکاپء یک تنگے پدء تو 
عجب وش لزّتءُ تام ئےِ جوان اِنت

	؂گُل ءِ مہرانی وشّیں زیمل ءُ یات 
	دل ءِ تاک ءُ دریگاں نندگء اِنت‘‘(17)

	؂’’ منی دیمء تو ساڑا ئے وت ء را ماہ پہ نادانی 
	مدام چکّاسگ ءِ وھدء ترا شرمندگ ء دیستگ‘‘(18)

یا کہ لچّہے ءِ گونڈیں بہرے چوش اِنت:

؂’’دوستاں ! آزمان بے بزّگءُ نامہربان 
زندمان پہکء بے برمش ءُ پہکء بے توار
چون کیت اِنت پہ مئے زیدءُ کوچگاں
واھگءُ ھبّانی سرسبزیں کشار
لاگریں ترامپانی لہمیں شنزگاں 
سیر نہ بیت اِے جہل ءُ ھیناریں ڈگار
تاں نہ بیت طوفانءُ گرانیں ھور ءُ ھار‘‘(19)

	چرے شعری دروراں مردم چوش گوشت کنت کہ انورشاہ قحطانی ءِ گورء زیبائیں شعر گوشگءِ بودشت بوتگ ۔ بلے بئے ایش اِنت مہ اوشتاتیں شعری سفر ئےِ مہتل مہ داشتیں۔
	ھمے وڑ آئیءِ شاعری ءِ وانگء گوں یک دو ھنچیں نزوری ھوں ھست اِنت کہ مردمء لاچار کن انت کہ یک دو گپ بہ جنت ۔ آیاں چہ یکے فارسی ءِ اثر اِنت۔
	؂’’بربادآں ویران آں ازتو بغیر
	صد مشکل ءُ ناممکن اِنت زندہ بہ باں از تو بغیر

	بلبل چو مست ءُ شیدا بغیر گُل نہ گیت کرار
	من ھم بمثل بلبل سوختہ دل آں از تو بغیر‘‘(20)

 	بلے فارسی چہ کجام راہء بلوچی دستونکءِ تہء کیت اِے ردء واجہ رحیم مہر وتی کتاب ’’بلوچی دستونک ، ازم ءُ بنگپ‘‘ءِ تہء گپ جنانء گوش اِیت:
’’بلوچی شاعری ءِ سرء فارسی ءُ عربی زبانءِ اثر ات نوزدہمی کرن ء گندگ ء کاینت اِے کرن ء ماں بلوچستان ء فارسی وتی پادانی جم دارگء سوبین بوت ءُ ھمنکس کہ وانندھیں مردم است ات دراھینانی وانگءِ وسیلگ فارسی ات چوشکہ اِے دورءُ باری ءِ گیشتریں شاعر فارسی وانندگ اِت انت پمشکہ ایشانی شعرانی تہء فارسی ءِ لبزانی کارمرزی گیشی اتکءُ عربی زبانءِ لبزاوں چہ فارسی ءِ راہء بلوچی ءِ بہرجوڑ بوت انت ایشیء ابید نیکراھی فکر ءُ لیکہ اوں اِے وانندگیں مردماں بلوچی شعرانی تہء ھوار کنگ بنا کت انت،،(21)
	بُرزءِ داتگیں گپّاں چہ اِے گپ جوانیء گیش اِت کہ فارسی چون سفر کنانء مئے لبزانکء سر بوتگ ۔ قحطانیءِ شاعریءِ دومی نزوری کہ آئیءِ بارہء چیزے گوشگ لوٹ آں آاِزمی نزوری اِنت ۔ چشیں شعر ھوں دیست کن اِیں کہ آ ازمی لوٹ ءُ گزرانی ردء سرجم ءُ برجم نہ انت ۔ آ تُری پیشرد(قافیہ) ءُ پدردانی (ردیف)صورتء بہ بیت یا ھیال ءُ مارشتءِ۔۔۔
		چوشکہ:
	؂’’ھچ محرم ءُ ھچ رازدار مہ بیت 
	منی سر ء ھم منی راز ظاہر مہ بیت 
	وقتے وت آواز مہ دنت انجام منء
	منی دردناکیں قصّہ ءِ آغاز مہ بیت(22)
	بائد اِنت اِے وڑیں شعرانی سرء واجہ قحطانی ء چار ءُ بیچار بہ کرتیں بلے نہ کرتگ ئےِ ، گمان کن آں اِے آئیءِ بنداتی شعر بوت کن انت۔
	ھواریں صورتء چارءُ تپّاس بہ بیت داں واجہ انور شاہ قحطانی ء شعری پڑء انگتء باز تجربت پکار بوتگ بلے سفرئےِ مہتل کتگ ۔ ھنچوش واجہءِ بچ غلام شاہ قحطانی ءِ گوشگء کہ :
’’ آئی ء شاعری باز کم کتگ وھدے کہ شبلی نعمانی ءِ کتاب’’ شعر العجم‘‘ ء ونتگ ئےِ گڑا شاعری پہک یلہ داتگ ءُ گوشتگ ئےِ شاعری ٹلّ ءُ بُرج باز انت گوں من نہ بیت‘‘(23)
 آزمانکاری:
آزمانک چو ایدگہ تہرانی رنگء پہ بلوچی ء درامدیں تہرے ءُ بلوچی لبزانکء یکبرے چہ رجانکءِ راہء آھتگ رندء بیانیہ شکل ء ردوم زرتگ ءُ انوں گمان بیت کہ نوکتریں راہ ءُ دگانی نیمگء سر جنگء اِنت ءُ ھمے رنگء بنگشء آزمانکاری یک خاصیں اِزمے ءِ بستارء چہ روس ء بندات بیت ءُ فرانس ءُ جرمنی ء چہ شیر وارت ءُ جوان بیت انگریزی زبان الکاپ ء جوڑین اِیت ءُ سینگار اِیت ئِے پدء انگریزی زبان ءِ منّتء اردوء پجّاروکی بیت(28)ھنچوش مروچی بلوچیء ھم آزمانک وتی کرتگ۔ بگند ئے وتی ئِے کرتگ بلے پدء ھم سرجمیں شکلے ءِ گِرگ ء دیمء شتگیں زبانانی ھمکوپگی ء مزنیں پندءُ سفرے برّگی اِنت ئےِ ءُ نیکہ انگت سرجمیں راجدپترے ءِ واجہ اِنت اِے ردء واجہ اے آر داد گوش اِیت:
’’بلوچی ء قصہی ادب (فکشن )ءِ سرء نبشہ کنگ گران اِنت پدء کہ راجدپتر تچک ءُ راست مہ بیت چدءُ گیشتر یکے و ایش اِنت کہ بنگیجی ادب (آزمانک) تاک ءُ ماھتاکانی تہء چیرءُ اندیم اِنت کتابی رنگ ءُ دروشمے ء آرگ نہ بوتگ انت‘‘(29)
	سوب ھمیش اِنت کہ مئے لبزانتاں چہ بازینے انگت ء ھم ھمے گوش اِیت کہ اولی آزمانک واجہ شیرمحمد مریءِ ’’گنوک‘‘ اِنت کہ اگست 1956 ء ماھتاک بلوچی ء چھاپ بوتگ بلے راستیء بہ چارئے ’’اولی آزمانک ؛محمد حسن کلاکوٹی ءِ نبشتگیں آزمانک ’’بے وفا‘‘ اِنت کہ ماھتاک اومان مئی 1951 ء چھاپ بوتگ دومی آزمانک عبدلغفور بلوچ ءِ ’’شرابی ‘‘ اِنت ماھتاک اومان ء اگست 1951 ء ، سیمی آزمانک انورشاہ قحطانی ءِ ’’افسانہ‘‘ اِنت کہ ماھتاک اومان نومبر دسمبر 1951 ء ءِ تاکء چھاپ بوتگ‘‘(30 )
	 اِے دور بلوچی آزمانک ءِ بنداتی دور زانگ بیت ’’اِے دور ءِ آزمانکانی سیاھگ زیات راجی نابروبری ءُ چست ءُ ایر ، سردار ، میرءُ معتبرزردار ءُ برزی ٹک ءِ ازگارءِ نیام ء پرک ءُ تپاوت سِلّ ءُ نارائیں رسمانی پدّری ء ایشانی خرابیں آسرانی درانگازی ، شُد گژن ءُ قحط سالی ءِ آماچیں اُولس ءِ مارشتانی پدّری مہر ءُ دوستی ءِ قصّہ ءُ بے وس ءُ ناداریں جنینا نی لگتمالی اِت انت‘‘(31)
	انورشاہ ءِ گیشتریں آزمانک ھم ھمے میل ءُ رجحاناتانی کشءُ گورء چرّ انت بیانیہ ،گُپت ءُ گالی تیکنیکءِ ھمراھیء لس زبانء نبشتہ انت ءُ نئیکہ دگہ چہرءُ شبین وڑیں چیز پدّرء بیت کہ چہ آئیء جیڑگ ءِ دریگ ءُ دراں کسے بہ ٹُکّ اِیت۔ پرے گپءِ راستی ء ’’افسانہ ‘‘ نامیں آزمانکء چہ گونڈیں درورے بہ گنداِنت:
’’اسلم ء جواب دات کہ دل دیگ یک اختیاری چیزے نہ اِنت بلکیں آ خود بخود یک نیمگے ء کشّان بیت روت آئی ءِ سرء انسان ءِ قابو ءُ کنٹرول بوت نہ کنت منء گوں تومحبت ھست محبت ءِ جوابء گوں محبتء بہ دئے اگر نہ منی زندگی خراب ءُ بے کار بیت پریء جواب دات کہ من محبت نہ کتگ ءُ آئیءِ پیمء نہ زان آں لیکن مئے ڈولیں یک غریبے گوں شما امیراں محبت کنت شما رندء وفا ءِ بجاء جفا کن اِت ءُ شما وتی پیسہ ءُ مال ءِ زورء مارا وتی ھوسّانی شکار کنگ لوٹ اِت تاوقتیکہ ما کسان ءُ شر ءُ ڈولدار ، نوگلگ ایں گوما وفا کن اِت وقتیکہ اِے چیز اچ ما رخصت بنت گڑاشما گوما محبتءِ لیبءِ بجاء ڈنڈاءِ لیبء کن اِت‘‘(32)
	تہنا اِے آزمانک ء عشقی ءُ واھگی چاڑ ءُ میریں واجکارءِ مہربانی سہرا نہ بیت بلکیں آدگہ آزمانکاں چہ ’’شاتوءُ دہ ہزار نوٹ ‘‘ءِ اندرء ھم ھمے وڑیں میل دیست کن ایں دگہ آزمانکے’’داشتہ ‘‘اِنت کہ ایشی ءِ تہ ء ھم مارا میرسولانؔءِ ناروائی گوں لشکوؔءِ نشتگیں جنک ماھل ء گندگ کیت میر سولانؔ یکبرے وتی داشتہ ئِے کنت رندء وتی ھوسّ ءِ شکار ءُ لاپ پُرّی ءِ روچاں سرئےِ کنت۔اِے آزمانکءِ چاگردء گژن ءُ واری ءِ زپتءُ زبگیں روچانی عکس درائی دنت وھدے کہ اِے وھدءِ آزمانکاں واجہ عطاشادؔگند اِیت گڑاں گوش اِیت:
’’مئے بندادی آزمانک نویس بزاں مرچیگیں آزمانکء ما چہ اومان ءِ دورء گُشت کن آں ۔۔۔ اِے دور ء ِ آزمانک نویساں بزاں مرچیگیں آزمانک ءِ برمش داشتگ انت راستے بلے آوانی آزمانک قصّوانی زیات نزیک ء بوتگ انت ، عہد ی ءُ گیدی داستانانی زیات گورء بوتگ ۔۔۔ لوزانتاں وتی جوزہانء کہنیں قصہانی پیمء در انگاز کتہ اِے ڈول ء ما پیش ءِ بزاں اومانءِ زیادہیں آزمانکانء ازمی پکارانی پیلو نہ بُوگءِ سوبء آزمانک ءِ مرچیگیں معنا یاں زرت نہ کن آں ءُ گُشت نہ کن آں بلے ایشی ھمراھیء آیانء پہک اچ آزمانکء در ھم کت نہ کن اِیں ‘‘(33)
	اِے گپ گیش اِتگ زیکیں آزمانک مرچیگیں آزمانک ء گوں ھمسنگءُ ھمتنگ بوت نہ کن انت بلے ڈلگچار ھم کنگ نہ بنت پرچاکہ بلوچی آزمانکءِ بن ھشت یا توم زانگ بنت۔
	قحطانی ءِ آزمانکانی وانگء پد گوں ارزانی ء زانگ بیت کہ وت ماں وت چنکس ھمگونگ ءُ نزیک انت یا و ھنچوش گمان بیت چاریں آزمانک یکّیں تھیم ءِ آ تراپء ترّ ءُ تاب کن انت بس کمیں انگرءُ آنگر انت۔
پہ درور’’افسانہ نامیں آزمانکء اسلم ازگارے گوں پری ء سور کنت پری چہ غریبیں گسےء سیالی دار اِیت زاتءُ زریاتءِ سوبء اسلم ءِ ماس وش نہ بیت اسلم پریء ھر روچ پہ لٹ ھبر گیت آسر پریءِ ھال پہ مرگ ء سربیت ،، آزمانک ’’شاتو‘‘ءِ اندرء ’’رحمدل ءُ شاتو وت ماں وت ء دوست ءُ دوستدار انت ولی محمد ؔشاتوءِ پِسّ ، شاتوؔء گوں دلمرادؔء عاروس دنت ۔ آروس ءِ گُڈسرء رحمدلؔءِ گوھار شاتوؔء رحمدلؔءِ کلوھاں سر کنت گڑاں دیر نہ بیت شاتوؔ ءِ جنازہ دیم پہ قبرستانء روت‘‘ھمے رنگء ’’دہ ہزارنوٹ‘‘ءِ کارست بیوس خانؔ زرنازؔءِ دشتار اِنت زرنازؔءِ پت میران دولت خانؔءِ دولتء گند اِیت زرنازءِ دشتار بیوس خان ء پشت جنت بیوس خانؔ بلے پشت نہ کنز اِیت پدء دولت خانؔحیاتکؔ نامیں مردے ء را ھزار کلدار دنت آبیوس خانؔء تیرانی آماچ کنت اِے ھال زرنازؔء سر بیت زرنازؔھم اِے ناجہیں دردء سگّ اِت نہ کنت مرگءِ ھرجان بیت ‘‘ھنچوش آزمانک ’’داشتہ‘‘ءِ تہء ’’لشکوؔ ء ڈکّال ءِ جوریں روچ کُشت نہ کن انت بلے واجہ سولانؔءِ چرپیں نان جانء ئےِ نہ کپ اِیت ماھل ء لاپ پُرّی ء گند اِیت اِے تورشت ءِ دیمپان بوت نہ کنت آسر سرئےِ مرگءِ گوارچء کپ اِیت‘‘
	اِے چاریں آزمانکانی چاگرد ء گژنءُ واری، میرءُ واجہانی ناروئی ، سُورءُ آروسی ءُ عشقی میل یک وڑ گندگ بنت	
وھدے کہ اِے آزمانک واجہ نسیم دشتیءِ دیمء گوزانت گڑا گوش اِیت کہ:
’’انورشاہ قحطانیء آزمانک’’شاتو، دہ ہزار نوٹ‘‘ءِ تہء سورءُ عاروس جنگءُ جیڑھانی اھوال جوانیء بیان کرتگ بلے آئیءِ مستریں عیب ھمیش اِنت آراج ءِ گندوکاں چو قصّہ ءِ وڑء پہک پدّر کنت لوزانی شائستگی ءِ ھچ غم زوری ء نہ کنت نیک ءُ بد ء ِ فرقء نہ چاراِیت ۔۔۔ لالاقحطانیؔبرے برے ھنچیں شبین ءُ چہر کارمرز کنت کہ دل ء نہ پتر انت ــــ‘‘(38)
	ھمے وڑء قحطانیءِ آزمانکاریءِ کارست سازی ھم گشے نزور گندگء کیت اگاں کارستے غریب اِنت گڑا آئیءِ نام ءِ تہء ھم غریبیءِ جوہرء مان کنت ءُ پیش دار اِیت ھنچوش دومی کارست اگاں ازگارے گڑا ٓئیءِ نام ءِ اندرء ھزگاریءِ لہڑءُ ھلہلہ ھم گندگ بیت مثال ء ھبرء ’’دہ ہزار نوٹ‘‘ءِ تہء بیوس خانـؔ غریب ءُ دولت خان ؔازگارے اِے یک زگریں مثالے گپء گونڈ گرآں یکبرے پدء گوش آں۔اِے آزمانک کجام دی رنگء انت ھر چنت نزور بہ بنت آسر بلوچی آزمانکءِ بنگیجی آزمانک انت ایشانی منّتء مروچی بلوچی آزمانک وتی جاہ ء سُر اِتگ ءُ نوکتریں ندکار ءُ لبزانت کتہ کاری کنان انت ۔ھمے رنگء اگاں دیمروی ءِ ردء چارگ بہ بیت داں اولی جہت شاعری اِنت کہ درستاں دیم ء اِنت گڑاں دومی پڑ آزمانک اِنت کہ دیمروی ئِے کتگ زی ئیں توم مرچی ساھگ بوگءِ تہء اِنت۔
 زبانزانتی:
زبانزانتی ء سر زبان کیت کہ وتی جاہ ء سکّیں مزنیں ارزشتے ءِ واھند اِنت لبزی بزانتءِ ردء چارگ بہ بیت یا کہ گالبندی ھر رنگء زبان زبان اِنت زار پہ بے زبانی ء ۔۔۔گالبندی ساڑاءِ ردء’’زبان بندرء (اصل)ء وتی چپءُ چاگردءُ ھستیں دنیا ءِ آدینک اِنت کہ آئی ءِ کمک ء جسمانی ءُ نفسیاتی وڑء سلامتیں مردم یکے دومیء سرپدبنت‘‘(39)
	زبانءِ بارہء علم ءُ زانشء زبانزانتی گوش انت کہ :
 ’’بیستمی کرن میلادی ء لیور نارڈبلوم فیلڈؔ(L Bloom Fild )ء سائنسی رنگے دات کہ داں روچ ء مروچی برجاہ اِنت ءُ ایشیءِ تہء باز دیمروی ءُ جوانی اتکگ‘‘(40 )
	ھمے رنگء زبانزانتی ءِ زانش داں بلوچی زبان ء کیت ءُ سر بیت ۔انور شاہ قحطانی۔ھم زبانزانتی ءُ بلوچی زبانءِ بابتء گوں خاصیں دلگوشیء برجمیں رنگے ء کار کرتگ ۔ماھتاک بلوچی لبزانک حب ءِ شونکار اِے ردء گوش اِیت :
’’واجہ قحطانی چہ بلوچی زبان ءِ اولسری پٹءُ پول کنوکاں چہ یکے ءُ چو سیدھاشمی ءِ پیمء وتی پکرءُ لیکہانی پکّائی ءُ ثابتی ء دلیل ءُ مثال دنت ، آبلوچی ءِ اصیلءُ زگریں لوزءُ بتل ءُ مثالانی اُستاد زانگ بیت ءُ لوز سازی ءِ وعلم ء پکّااِنت‘‘(41)
پرے گپءِ ثابتی ء وھدے بلوچی زبان ءِ راجدپتر ءُ بنزہءِ پٹءُ پول ء در کپ اِیت گڑاگوش اِیت:
’’تاریخ زانتانی گوشگ اِنت کہ چہ مروچیگء 4500 سال ساری رو در اتک ءُ رو ایرشُت ءِ کُلّیں قوم مان نیامی ایشاء نندوک بوتگ انت کہ اِے قومانء آریائی (Aryan )گوش اِنتــ‘‘(42)
 	اِے گپءِ تہء دھچ شک نیست بلوچ راجے ءِ بستارء ھمے ھنداں جاہ منندبوتگ ۔ بلوچی زبان انڈو یورپی ،آریائی زبانانی شاہء گوں سیادی الّم دار اِیت بلے چنکس کوھن قدیم اِنت اِے ردء واجہ تران کنانء گوش اِیت :
’’من بلوچی زبان ء کم چہ کم 300 سال ق م ءِ زبانے زان آں زند اوستا 500 سال ق م ءِ زبانے ۔۔۔منی نزّء بلوچی چہ زند اوستاء باز کوھن تراِنت‘‘ (43)
	بلے مرچی اِے گپ ثابت بوتگ کہ بلوچی زبان4500,5000 سال کوھنیں زبانے بلوچی زبانءِ کوھنی ، مگیمی یا مزن شانی ءِ مستریں درور ایش اِنت انگت وتی کوھنیں دروشم ئےِ یلہ نہ داتگ ۔ چو فارسیءِ رنگء نہ اِنت کہ مروچی سرجمء نوکیں شکلے ء اِنت پجّارگ نہ بیت۔دژ من دژمن انت دوست ئےِ ھم پجّارگءِ وھدء جیڑگ ء کپ انت۔ انور شاہ قحطانیء وتی سے ، چاریں نبشتانکانی اندرء بلوچی زبان ءِ لسانی ،چاگرد ء تہنا بحث ءُ باوست نہ کتگ بلکیں ایدگہ زبانانی بارہء گوں شوھازکاری ءُ پٹءُ پول ء وتی گپ ئےِ تچک کرتگ ءُ پہ دلجمی ء تران ئےِ کتگ چوشکہ :عربی ، اُردو، سنسکرت ، زنداوستا، ادبی فارسی ، نوکیں فارسی ، قدیم فارسی ، پہلوی ءُ دگہ ھما زبان کہ گوں بلوچی زبانء نزینکی کن انت ۔ لبزیاتءُ گالبندء بگرداں ھمک پہنات ءِ سرء کہ چوناھا مارا پہ جتائیں کتابے ء دستءُ پاد جنگ لوٹ اِیت بلے اِے نبشتانکانی وانگء چہ مارا زبزانتی ءِ زانش ءُ ھر پہناتےءِ زانگء چیزے نہ چیزے توانائیں درور الّم دست کپ اِیت ۔ پدء اِے نبشتانکاں چہ نہ تہنا مئے معلومداری گیش بیت بلکیں نوکتریں راہ ءُ شونگانی نیمگء روگءِ گمان ءُ امکاناتانی در پچ بوت کن انت۔
	ھمے وڑء بلوچی زبانءِ نبشتہ رہبند کہ 1950 ء بہ گر داں مروچی انگت گشے منّ اِتگیں (اسٹنڈرڈ)دروشمے نہ چتگ ئےِ کہ چہ آئی ء راج ھمتپاک بہ بیت ءُ یک رہبندے ءِ سرء بوشت اِیت اِے یک جیڑہے ءُ مزنیں جیڑہے اِے جاورالءِ ردء قحطانی تران کنانء گوش اِیت:
’’منّ اِتگیں یا اسٹنڈر ڈ زبان چشیں چیزے نہ اِنت کہ چہ بُرزء بئیت ءُ یکّیں روچء ھر جاہ ءُ ھر کجا تالان بہ بیت ۔۔۔کہ چہ مرچیگء رند زبان ءُ رہبندایش اِنت ءُ ھمیشیء زورگ بہ بیت چو نہ اِنت شما وتی وڑء نبشتہ بہ کن اِت ، بندیگ وتی وڑء نبشتہ ، مولوی خیرمحمد ندوی صاحب وتی وڑء زبان وتی جاہ۔۔۔وتی مقام ء وت کیت ھندی زبان کہ مرچی پورہیں ھندوستانء یک وڑ وانگءُ نویسگ بیت زانا کسے ء چہ بُرزء آورتگ ءُ راج ء داتگ۔۔۔‘‘(44)
	 اِے گپ سید ھاشمی ء ھوں جتگ کہ ’’زبان چو ھارءِ پیمء وتی راہء وت گیشین اِیت ‘‘مراد ایش اِنت بس دست سرینگ لوٹ اِیت سفر در سفر آسر ھما رہبندکہ زبانءِ تبء ساچ اِیت آئی ءِ زندمانءِ موسمء گوں ھم تب بیت آئیء وتی کنت یا و منّ اِتگیں (اسٹینڈر)نبشتہ رہبند ءِ جاہ ء گیت۔چہ ایشیء پد قحطانی دنیاءِ ایدگہ زبان چوشکہ:ھندوستانی زبانانی بارہء ترا ن،سنسکرت ، زنداوستا،ادبی فارسی ، نوکیں فارسی ،قدیم فارسی ءُ بلوچی زبانءِ نیامء سیادی ، کوہ بیستون ءِ کتبہانی نبشتگیں لبزءُ گال کہ چوں گوں بلوچیء نزینک انت اِے درگتء دلیل ، بلوچی پہلوی ، پاژند ءِ سیادی ، اوستاءُ بلوچی ءِ سیادی ، بلوچیءُ پہلوی آشکانیءِ سیادی ءِ ھمراھیء بلوچیءِ زگریں آب ، درآمدیں آب یا کہ عربیء چوں ایرانی زبانانی لبز پروشتگءُ وتی کتگ انت اِے کلّیں جُست ءُ قصّہانی زانگء قحطانی ء دل ءِ تبء گپ جتگ پمشکا مردم اِنچو گوشت کنت کہ قحطانیءِ پڑ زبانزانتی بوتگ آدگہ پڑانی ھورکی ء آئی ء را لاچار کرتگ کہ آ د گہ دگہ جہتاں چیزے نہ چیزے بہ کنت۔دریگتیں زبانزابتیءِ نیمگء کمّیں گیش وھدئِے بہ داتیں چدءُ وشترنبشتگ ات ئےِ۔
	چہ اِے جہتاں ابید انور شاہ قحطانی ء بلوچ راجدپتر ءِ ردء ’’بلوچ پارتھی انت‘‘ءِ سر حالء نبشتانک ’’مکران‘‘ چون چہ کجام لبز ء رواج گپتگ مکران بوتگ ’’بلوچی زبان ءِ بتل ءُ گالوار ءُ محاورہ ‘‘کہ اِے نبشتانک ء بتل چیا گوش انت واقعاتی بتل ، بتل ءُ گالوار ، بلوچی ءُ اُردو بتلانی نزینکی ءُ ھمدپی ءِ ھمراھی بتل ءِ بارہ ء دگہ ھوں درور ءُ مثال ھوار انت’’ سیدءِ یاتانی عکسے‘‘ءِ سرحالء نبشتانک ، یاداشت ءِ ردء ’’بالاچ ‘‘ءِ لچہّے ’’زہم ءُ توپک‘‘،’’کیّاءُ صدو‘‘ءِ شعر ءِ شوھاز، گوں ایشیء ’’ملّابوھیرمکرانءِ نامداریں شاعر ‘‘ ، سے لچہّ ، پدء عبدلنبی اِبن بوھیرءِ دولچّہ کہ چہ ایشاں مارا مُلّا بوھیر ءُ عبدالنبی اِبن بوھیرءِ بارہء نکتویے رس اِت کنت ھمے رنگء آئی ءِ ھیال ءُ لیکہ ءُ منّ ءُ مرادانی زانگء ماھتاک لبزانک ءِ منّت ء ھالتران ، سیدھاشمی ءِ پجّی ء دگہ مردم ءُ گلّانی نبشتگیں نمدی ، ’’زرّ/کلّدار ‘‘ءِ سرھال ء نبشتانک ، ’’چاکرکینگاں کوتاہ کن‘‘ءِ نام ء چمشانک ،’’گوں بلوچ براساں عرض‘‘ ، ’’سابقے ‘‘،’’ لاحقے ‘‘، ’’لیکو‘‘، مُلّافاضل ءِ شعر ءِ شوھاز ، اُردوءِ یک دو رج اِتگیں لچّہ ، پاک بلوچی قاعدہ ءِ ھمراھیء اُردو ءِ چندے نمدی کہ دگہ دگہ ندکاراں نبیس اِتگ انت ءُ پدء گڈ سرء فارسی ءِ درور بلے اِے درستاں چہ ما واجہ انور شاہ ءِ مارشت ، ھیال ءُ لیکہ ، واھگءُ ارمان ، اُوست ءُ اُمیت ، ھنچوش آدگہ ندکارانی نمدی ءُ ھیال ءُ لیکہانی چارءُ تپاس ، درستانی وانشت(مطالعہ )ء چہ مارا اِے آشنائی رس اِیت کہ زی لبزانکءِ لوٹ چے بوتگ ءُ مئے لبزانتانی چے منّءُ مراد بوتگ ا نت یامرچی مئے لبزانک کجا اِنت۔
	ھمے رنگء ’’گروکی شہم ‘‘ ءِ اندرء سرجمیں ءُ جوانیں نکان ءِ ھمراھیء نزوریں درور ھوں ھست بلے ھر پیم بہ بنت پدء ھم لبزانکءِ راجدپتر ءِ گیشینگء مئے کمک ء کرت کن انت ءُ بے ھچ نہ بنت ۔ 
آسر:
انور شاہ قحطانی ءِ لبزانکی ءُ زانشی امبارء چہ ھما نکان کہ دست کپتگ انت آیانی تہء شاعری، آزمانک، زبانزانتی ءِ پٹءُ پولی نبشتانک ، رجانک ،پدوندءُ پیش وند اں ھوار آسر اِے درستیں جہتانی نیمگء چارگ بہ بیت داں چندے ھنچیں نزوریں درور دست کپ اِیت کہ آیانی تہء نزوریءِ کساس گیش گندگء کیت ایشی ءِ سوب یکے ایش اِنت آیک پڑے ءِ بٗور سوار نہ بوتگ پہ منی زانگء اگاں آیائیء شوھاز کاری ءُ زبانزانتیءِ پڑا کار کرتیں داں الکاپء کارئِے کرتگ ات ھو بگندئے نبشتہ کارءِ ڈکّال ءُ بلوچی ءِ بزّگی ءُ بیچارگی چاراِتگ یا گوں بلوچیء بندوکی(کمٹمنٹ)ءِ گپ بوت کنت البت ھر پیم بہ بیت بلوچی آئیء بے مزّ نہ کنت۔
						عاصم زہیرؔ



سرشون:
1۔قحطانی ،انورشاہ، ماھتاک اومان کراچی، مئی 1958،تاکدیم 6
2 ۔علی محمدشاھین ، پروفیسر(نمدی)بدست غلام شاہ قحطانی 
3 ۔قحطانی، انورشاہ، ماھتاک اومان کراچی، اومان مئی 1958 ، تاکدیم 6
4 4 ۔قحطانی، غلام شاہ:شال،26,10,2014
5۔قحطانی ،انورشاہ، ھالتران ماھتاک لبزانک حب، جنوری1993 ،تاکدیم23
 6۔قحطانی، غلام شاہ:شال،26,10,2014
 7۔قحطانی انورشاہ ، ھالتران ،ماھتاک لبزانک حب، جنوری1993 ، تاکدیم 23
8 ۔قحطانی، غلام شاہ:شال،26,10,2014
9۔ھمیش 
10۔قحطانی ،انورشاہ ، (نبشتانک)،ماھتاک بلوچی زند، نوشکی،2002 تاکدیم10
11۔ھمیش
12۔قحطانی ،انورشاہ ھالتران ، ماھتاک لبزانک حب، 1993 تاکدیم28 
13۔ھمیش(شونکار)تاکدیم 24
14۔ھمیش23,24
15۔بلوچی مہتاک کراچی ،اگست، 1956 ،تاکدیم، 22
16۔قحطانی ،انورشاہ ، ماھتاک بلوچی کراچی ، اکتوبر، نومبر 1957 تاکدیم17
17۔قحطانی ، انورشاہ، ماھتاک بلوچی کراچی، اگست1956 ، تاکدیم ، 22
18۔قحطانی ،انورشاہ ، ماھتاک بلوچی کراچی، 1957 تاکدیم38 
19 ۔مہتاک لبزانک حب ، دسمبر، 1974
 20 ۔قحطانی ،انورشاہ، ماھتاک اومان کراچی ،کراچی:ماھتاک اومان،اگست1952،تاکدیم24
21 ۔مہر ، رحیم بخش، بلوچی دستونک ازمءُ بنگپ ، کوئٹہ : بلوچی اکیڈمی ، 2014 تاکدیم34
22 ۔قحطانی ، انورشاہ ، ماھتاک اومان کراچی ،کراچی: ماھتاک اومان، اپریل 1952 تاکدیم24 
23 ۔قحطانی، غلام شاہ:شال،26,10,2014
24 ۔کرشن چندرکے بہتریں افسانیہ،مرتبین، اختر جعفری ، پروفیسر، چودھری محمداختر، لاہور: چودھری اکیڈمی ، تاکدیم 10
25 ۔داد ،اے آر، (نبشتانک)تاکبند گدار پسنی ، جنوری2012 تاکدیم۔۔۔
26 ۔۔غمشاد،اکبر،(نبشتانک)ماھتاک لبزانک حب،تاکدیم
27 ۔ غلام فارق بلوچ(نبشتانک)بلوچی ردانکءِ نوکیں سفر(ہوار)، حکیم،طاہر، 2013 ،تاکدیم264 
28 ۔ قحطانی ،انورشاہ ، ماھتاک اومان کراچی ،1951 ، تاکدیم 17 
29 ۔ اے آر داد، دلء بلیں ، سچکان پبلشر گوادر،2012 ، تاکدیم79
30دشتی ،نسیم، ماھتاک آساپ تربت، ستمبر، اکتوبر، 1998 ، تاکدیم24 
31 ۔ د شتیاری،صبا ، بلوچی زبانءِ عاقبت، سیدھاشمی کتابجاہ کراچی ، ۔۔۔،تاکدیم100 
32 ۔۔ھمیش
33۔ قحطانی ،انور شاہ ، ھالتران(شونکار)،ماھتاک لبزانک حب، 1993تاکدیم 23
34 ۔قحطانی، انورشاہ ، ھالتران،ماھتاک لبزانک حب،تاکدیم ، 26
35 ۔ ھمیش
36 ۔پدء ھمیش


























اولی در
لچّہ کاری
I
 
 
 







شکر شیر کن زبان قوم ءِ نشان اِنت
کہ شرترِاچ ہزار مُرواردان اِنت

بلوچی مئے دل ءِ درد ءِ دوا انت
سُبک آسان پہ ھر گرانیں گُمان اِنت

بِہ گرِ نوک آپ ء یک تنگے پدء تو 
عجب وش لذّت ءُ تام ئےِ جوان اِنت

اگاں فاضلؔ چہ اے دنیا ء رپتگ
بلے چہ برکتء زوانءِ حیان انِت

 بہ نا زین گوں وتی درّیں بیان ء
" بلوچی مئے وتئی شہدیں زبان انت "

منء قحطان خداءِ لکھ شکر انت
 زبان ءِ ھُبّ گوں من ھمزبان اِنت(1)


زبان دوستیں جواناں چست کتگ بارے گراں مرچی
مبارک صدمبارک بات شمارا ، رہبراں مرچی
 
مروچی جاہ جتگ قومءِ جوان ءُ نوکیں ورنایاں
سر اِش ساھیل بہ بات صاف ءُ تنکیں کوکرں مرچی

زباں کوّاسیں ورنایاں پہ ھر پیم ء تچ ءُ تاگ اِنت
ضعیفیں کوپگاں چِست کرتہ یک بارے گراں مرچی

 زمانگ گار نہ کنت انّوں ، ھما کوھنیں پد ءُ رنداں 
چہ وابء جاہ جتگ ، بیلءُ زبان زانو گراں مرچی

پدء راجءِ زبان ءِ سر گوپان بانورے سمبہینتگ
ھلو ھاہلو کن اِت، گوں وشّ زبانیں شاعراں مرچی

مبارک صد مبارک پر شما قومءِ جوان مرداں
 کہ قحطانؔ راھے جوانیں من گوں براتاں سرگراں مرچی(2) 


اے دل ءِ ھالاں کس مہ کنت جست ء
کر گز ءِ اندوھاں جگر سِستہ

نیاد منء یات انت چاردھی ماہءِ 
عمر منی لال ءِ زانسراں گوستہ

سر وتی دوست ء تیل ءُ مسکانی
پہ منی عشق ء ھر صبا رستہ

کیگدءِ روءِ گندگء مرچی
" جمّرں سالونکی میان بستہ "

نوں ھما دور ءُ نوبتاں پیشی 
من دل ء مارآں ءُ ھچ نہ بیت دستہ

بس کن او قحطان گونڈبہ گِر گالاں
نوں تئی الماسیں قلم نستہ (3)





مروچی چمء وت کیگد پہ نازے نندگ ء دیستگ
کہیبانی گلیں لیلی چو بانور گِندگ ء دیستگ

میان ء نازکیں لنٹاں ، نزانیں کہ چے یے درپش اِت
گروکی شہمے ات یاکہ، جنک من کندگ ء دیستگ

نہ تُرسں آں جمبرءُ لُنجیں ، شپانی من چہ سیاھیء
کہ سیاہ ءُ ڈکّمیں مودانی کیگد رندگء دیستگ

اے جاتوگ مفتء بد نام انت پہ مئے عالم ءِ چمّاں
پری زات من ہزاررندء دلانی سندگء دیستگ

منی دیم ء تو ساڑائے وت ء را ماہ پہ نادانی!
مدام چکّاسگءِ وھدء ترا شرمندگء دیستگ

نزانیں من چیا مرچی گلء کندانء نیم بال آں
کہ دوشی دیرگیں دوستے من گوں وت نندگء دیستگ

شما را پہ کجام شرم ء چو سوجے دات کے بیلاں ؟ 
گل ءِ عشقء را باز رندء من پر وت گندگء دیستگ

برے تئی طالحء قحطانـؔ ، ھم ٹاپار جتگ انچیں
جنک گوں گریوگی چمّاں تو دستءِ بندگء دیستگ (4)























منی بّزگی ء کہ دنیا کندایت
منء را گوں اے درتگیں شال ء گندایت

وتی لاپءُ پچّ ءِ من ء نیل انت جنجال 
دگر چونیء پر منء لانک بند ایت

 کن آں آہءُ فریاد زبانء اثر نیست 
کسے ھنچو آپءِ سرء کشک بہ رند ایت

عزابیں منی دل مدام ارش کارایت
چو عیشءُ مراگاہ ء زرداراں گندایت

ہزار آرزو ماں دلء انچیں داشتگ
کہ ھر آرزویے رگاں جانءِ سندایت

منی شپ گوں میرانیء فرق دارایت
شدیکاں پہ نانء آوسّکی تِنگ اِیت

 گِلگ چہ جتائیء دوستءِ نہ دار آں
رِچ ایت مور ھمودء کہ چرپی یے گندایت

ترا دنیا قحطانؔ نہ گیت دنیگا پر وت
بکن کارے انچیں کہ ھر کس بہ گندایت (5)





















تہارماھیں شپاں چی یے شہمگء انت 
زان آں د لبر انت بچکندگ ء انت

دمانے لہڑیں ارماناں بہ دار اِت
کہ مہرنگ پر کہیبیں سمبگء انت 

امُل ءِ بیکان مِسک ءُ مہلبیناں
پدء دل سّستگیں بود آھگء انت

مروچی مہربان انت لال پـمّن،
کہ چہ جوریں دپاران بچگء انت

 بیا انت دور ءُ باریگ وشّیانی 
کہ بنگیج نوکیں زندے بوھگء انت

گل ءِ مہرانی وشیں زیمل ءُ یات 
دلءِ تاک ءُ دریگاں نندگء انت

چد ءُ گیشتر تو چے لوٹ ئے او قحطانؔ
کہ جنک عہدانی بیکاں رندگ ء انت (6)














بربادآں ویران آں دردمندآں از تو بغیر 
صد مشکل ءُ نا ممکن اِنت زندہ بہ باں از تو بغیر

دم بہ دم تئی نامء گرآں از گیش ء ترا یاد کن آں 
بے نور کور انت چشم منی روشنانہ بنت از تو بغیر

بُلبل چو مست ءُ شیدا بغیر گل نہ گیت کرار
من ھم بمثل بُلبل سو ختہ دل آں از تو بغیر

دمک پہ دمک لوگ پہ لوگ من تئی جست ء کن آں
دل منی ھچ جاہ نہ لگ اِیت اے جاناں از تو بغیر

رحم بکن تو پہ وتی قحطاؔنی ءِ ھال ءِ سرء
تاریک ءُ لنج سیاہ اِنت منی دنیا از تو بغیر (7)






ارسیں چماں چہ راز ھم ظاھر مہ بیت
دل بہ پُرش اِیت مگر آواز ئِے مہ بیت

ھچ محرم ءُ ھچ راز دار مہ بیت
منی سرء ھم منی راز ظاھر مہ بیت

وقتے وت آواز مہ دنت انجام منء
منی درد ناکیں قِصّہ ءِ آغاز مہ بیت

منی لُنٹ ءُ تئی رنگءِ بے پروائی ءِ گلہ
منی زندگی ءِ ھمے انداز مہ بیت

نظمِ دُنیا ء کہ سنبھال ایت اے قحطاؔنی
ھچ تکلیف آ نگاہ ناز مہ بیت (8)




میتاپی کپوت

دل! تو چیا آ ہ ءُ تپتگیں اُپّار کن ئے
دُژمناں شادءُ کیگدء آزار کن ئے

تئی داتگیں درد گوں ھچ کس ء درمان مہ بات
ناگہاں روچے وت پدء اوپار کن ئے

لال مہ رند ایت ءُ چو وتی موداں ڈکّمیں
چیا دگہ دردے مئے سرء سر بار کن ئے

من نہ زانت دوست او منی! میتاپی کپوت
آفتے کارے ءُ دژمنی کردار کن ئے

چو مہ جن تیراںءُ دلءِ ھوناں مہ ریچ
تو وتی شارئِدامن ء داغدار کن ئے

اے رگام گوارانت ءُ صورت ئِے قحطانؔ گوراِنت
	 تو چیا آہ ءُ دردیگیں اُپاّر کن ئے (9)







گڑیال

صحب ءُ بیگاہ کارئِے مخلوق ءِ، خدائی حذمت انت
نندگ ءُ آرام پہ آئی عیب، بلکیں کُنّت اِنت

کترہ کترہ، وار وار ء ، پیش دارایت ساعتاں
نئے سرء  ئِے ظلمے ، نہ زورے ، نئے کہ کّسےءِ حّجت انت

وش وش ء، ٹکّ ٹکّ کنان ء دیم پہ ، روت اِنت منزلء 
ایشی دیم ء دائم ء شرّمندہ شریں قسمت انت

نئے کہ تُر س اِیت سردءُ گرمء،نئے چہ سیاہ لُنجیں شپاں
پر وتی کارء تچانء ،نئے کہ وقت ءُ مدّت انت

ھورءُ شرتگ، گرندءُ مُج، تبدءُ لوارانی سرء
انگت ء آرام نہ کنت انت دانکہ آئی ہمّت انت

ھچبر ء ٹو ھینگ ءِ محتاج پہ کسّے ء نہ بیت
چہ کساس ءُ کچّ ء گیش ، ایشیء دوست تر عزت انت

عمرء لانک ئِے بستہ محکم پر وتی کارء تچ اِیت
سجّہئیں سالء عذاب ء ساعتے نہ مہلت انت

زندگی ئِسوجء قحطانؔ ، تو چہ گڑیالء بہ گِر
نندگ ء بیکاری ءِ پد ،باز پہ تو ذلّت انت (10)
		


 






 
دوستاں

 دوستاں !آزمان بے بزّگ ءُ نا مہربان 
زندمان پہکا بے برمشءُ پہکا بے توار
چوں کیت اِنت پمےّ زیدءُ کوچگاں
واھگ ءُ ھبّانی سر سبزیں کشار
لاگریں ترمپانی لہمیں شنزگاں
سیر نہ بنت اِے جہل ءُ ھیناریں ڈگار
تا نہ بنت طوفان ءُ گرانیں ھورءُ ھار
تاکد ء بِلّے ابیتک اِنت دوستان! 
تاکدء چمدار بہ مان ایت زندمانی 
واھگانی ھلک ءُ مہرانی جہان !
تاکدء چمدار مان اِیت زندمان!
(کہ )نوں منی فکرءُ ھیالءُ زانت جوان! 
نوں نہ مان اِیت زند ءِ پولنگ ءُ نشان! 
پہ کسی بیکّاں مدام قولیگ نہ باں!(11)
 









 دومی بہر

دلگوش: لچہّ کاری ءِ دومی بہرء ھما اھدی لچّہ انت کہ انور شاہ قحطانیء شوھاز اِتگ انت یا کہ وتی یات داشتءِ ردء نبیس اِتگ ءُ کِرّائےِ ایر بوتگ انت۔ع ۔ز













شعر بلوچی بہ گفتار بوھیر دوئم

 منّت کریم ء ستار شکر اش تئی دران
سدّک تو لاشریکءِ سبحان ء من یران
واناں درود ء اکبر باتحفتہ القران 
پیغمبران مدد بو گوں چاریں سروران
 دیدم گلے گلستان باسہت ءُ زیوران 
گیو کج ءِ تتار انت بامسک ءُ زعفران
آ لیلیٰءِ بصد ناز من مجنون ءِ دروراں
 آ دھتر ء تمر شاہ من پیوند ء کامران
شہگام کبگ راجے ات لڈ ایت در بہ شہر 
قد ء چو میم ءُ لام ء نیست جیوہ ءِ دگر
 شدّ ھست ءُ مدّ ءِ نقطہ پیش ھست ءُ زیر زبر
مانند ء سروشمشاد محبوب ء دُرّ خبر
والشمس و والضحی و النجم و والقمر
بُروان رد انت چوقطارسد کام ءُ زیب ءُ فر
چم کنجل ءُ خمار ءُ خمارانت مانند ء نور ء یرّ
بینی چو شیشہ چین زیباءُ لب شکر
دپ تنک درج ء یعقوب دندان چو سیم ءُ زر
از چاہ بابلیان مارا نہ بوت خطر
گل غنچہ انت دو پستان اشجار پُر تمر
اسم کہ گاف ءُ وا اِنت ھست ربہ سر
من درد مندعالم از عشق ء رو بتر
سر گشتہ ھال مجنوں نیست داروء دگر
من مست ءُ مئے پرستان نالان چو بلبلء
بے قیمتیں شکر گال مارامکن جلا
صد قصر بادشاھی صداشرفی طلا
صد درّ ءُ لعل ءُ یعقوب صد تاج ءُ کُلا
صد لاکھ خرابی گوھر بخشانی ماولا
زیات تر ایشاں کرزایت ہنگت منی دلء
فریاد بکن تو بوھرؔتا روز کربلا
کہ بخش ء پری ء بے عیبیں زوجہ ء
پرکام منجہ بے نندیں ھر دوماں مجہ ء
یک جاشدیں دو جانب صبح ء درجہء(12)
٭٭٭


شعر بلوچی بہ گفتار بوھیردوئم

 بیا اِت منی پیشی ھمدلیں براساں
کیمیاعقل ءُ کانیں غواصاں
دل منی شور اِنت بازیں وسواساں
از بدءِ دھرءُ پچشءِ کنجاں
کہ سرمنی کپتہ دور بنیں لنجاں
از دورنگی ء من وس ء رنجاں
من ظاہرء شات ءُ باطن ء مُنجاں
درورء چرم گوں صاحبی سنجاں
قیمت ءِ گوھر کتم تراز پنچاں
وش تر انت خزر چہ تازہ ئیں ترنجاں
کہ راستی ماں دیوانءُ دراں گار اِنت
ترسء چہ شیرءُ اژدہا مار اِنت
دروغ گوش ء الماسیں زباد ھار اِنت
پر ھمک طرز ء خوب درکار اِنت
بِلّے گوں ناکس ءُ دروغ بنداں شرفدار اِنت
ھر کس کہ بادروغ بندء دل ء بنداِیت 
کنت ئےِ ماں چاہء ءُ دپء ئِے نند اِیت
طعنہ ءُ بہتام ء پہ گماں بند اِیت
مسخرہ کنت ءُ بے قدر کنداِیت
ھر کہ بادروغ بند ء ھوار بیت
حلقوا ں کم نام ءُ توار بیت
جامہ ئِے سوزیں غباربیت
 ھر کہ باراست گو ء دوچا ربیت
عمبر ءُ مسک ءُ بوتتار بیت
چوآسمی پُلّء نامدار بیت
ھر زمان نرفیل ء سوار بیت
ماں نہ کنت سنگ ء کہ ضررداراِیت
دز نہ جنت زوم ء کہ نیش اِت آزار اِیت
نیکی کن کہ نیکی گوں مرداں
کیت تئی کارءُ پر دل ء درداں
کینگ دار اِنت ماں دلء سرداں
 بس کن بوھیر گال تئی ھیرانت
شاہ پسند انت قالب ءِ تیر انت
وردنء تہل ءُ زہر ءُ دل گیر انت
پر نہ زانتکاراں بیشہ ءِ شیرانت
بلے عاقلیں مرداش پہ تحفہ ءِ زیرانت
شعر بلوچی گفتار مُلّاھیردوئم
دوشی اناگاہ ء بوقت ء سحار
رفتم مقامے بہ سیل ءُ شکار
دیدم گُل اندام روء نگار
کہ ماہ ءِ مبارک دو پنچ ءُ چہار 
ھزم ءِ زلیخالیلی گہار
شمع شبستان لیل ءُ نہار
نورءِ چراغ ء روک ات ڈگار
بدیدم من اواربہ تحقیق یار
عجب سرو قدائیت چین گُل ھزار 
بدی ءُ جمال ءُ پہ داب ءُ نہار 
چو گُل کند کنداِیت ھزاران ھزار
شپ ءُ روز اُمید ءُ سوز وھم
چوبلبل پہ گنج ءِ وعشق ءِ گُل ام
نوشتن میان ء رشت قلم
کہ لازوج لامثل لابدُالم
گنج ئےِ حرامیں قدم بہ قدم
واہ واہ بہ گُل چہر آھے زوم
بلشکے جلشکے بہ مثل ء عدم 
رُخء رنگ ءُ زیبالیلا پرست
محبوب ماھتاب کہ کوثر ھست
دوگیوامل ء زیبا تر ھست
دوکرک ءُ دو بانزءُ دو شمشاور ھست
نہار ءُ دو لیل ءُ یکے انور ھست
گردن ئِے دو کنج ءِ پستان پرست
چو نوشاد خاتون پری دون ھست
صنوبر لیکن کہ آھنگر ھست
اسم اش بہ ابجد حساب وش درست
دوبیست ءُ دوچل ءُ دو پنچ برسرست
بلے ماسی نہ داند کہ مثل خرھست
ملّاشناسِد کہ کیمیا گر ھست 
بوھیرؔگفتہ کہ ارشاعر ھست 
بلے عاشق ومعشوق نہ منوگر ھست(13)
٭٭٭




 شعربہگفتار مُلّابوھیرؔدوئم

پہلوان صادق منی دوستیں دل ءِ راز
بیاگورن دمانے نندءُ پرداز
 بزیر چنگ ء وتی ء شر بکن ساز
بہ دار سرپنجگءِ گروھاں بصد ناز
نوش کن دلبرءِ وصف ءُ ستایاں 
چاکہ من دیستہ وتی درّیں کماں میاں
شدم از حسن اوسر گشتہ حیراں
دل ام تنگ ءُ دوچشم بود گیرماں
بصد ناز ء غماں بہ سوز ش جاں
مجروح اِنت جگر نیست اِنت درماں
بغیر گُل رخ ء ھور ءِ محباں 
جبین ءِ لعل تپ انت چو شمس تاباں
دوکیو سمبل انت مانند ریحاں
جوھر مغز آبدار انت دو برواں
کج ءِ چم کنجل انت پر زینت انت جواں
دپ ءِ نشک کرتگ و درّیں دنتاں
لب مئے گوں شدندخالص ز نخداں
آٹک ماں آندیاں ھوانت دوپیماں
گورءِ رخش انت طلاءُ دُرّ ءُ مرجاں
گُل ء ِ غنچہ انت لعل ءِ دوپستاں 
شپکن سنگہ ءِ مِل انت پہ دستاں 
 گوش ئے پُلّے کہ رخش اِیت در گلستاں
لطافش داروءِ اندر دمستاں
ہزار نازیں جنک سنج انت پہ پیماں
جمال ء یوسف ءُ حسنء گل اندام 
منء دوست اِنت پری رخشیں دل آرام
ہزار ءُ پانچ ءُ شش دار د دو صد نام 
نجا ز زیور انت ئےِ چو نقرہ ء خام
شرابے کہ نہادہ در تہ ء جام 
کرنے بیت کہ من ء محبوب ءِ اندام
بہ نند ایں شادہ ءِ تحت ملک بام
بہ گراں لذّت یک جرعہ ء طعام 
غم ء اخلا ص باں درست دردام
 کنم اورا یہ نوع ءِ پیش اکرام
بہ بیت آسودہ بوھیرؔچو مثل بہرام(14)

 شعربلوچی عبدالنبی ابن بوھیر 
 ( بستائش قاسم شیخ قاسم خا ن حکم قلع میری)

منا جات کئیں پیش اِلّاھی 
سبّحت جنّ انس بادشاھی 
ظہورین خالق قدرت تماھی 
سماءُ اُلارض تا بپرشت ماھی
سر اوں قربان محمد مصطفاھی 
چہار اصحاب دیگر مُرتضائی
بگویم بعد حمد ربّ بیچون
بدہ یا ری باں شاہ ھمایون 
ہمیشہ حاسد اش چرخ گردون
دنش بر خار حشمش باد فرخون
حکومت برقرار باتیں جہاں جل
سخی شیخ قاسم وخانیں تلین مل 
مدام من پنجگے بیلن شفیں بل
سکندر زیب لہڑیں خاطم ول
گیابیں حلقوانی آھنیں پل
خدا افزوں کتگ زور آور بخت
شجاعت داتگ ئےِ کہ خسروی تخت
سمور پوشت رخش اِت ہمہ وخت
خلیل قیمتیں زیور رخت
خدازنت کہ مکب باب ستائش
منی شیر منگہیں خان بر صفائیں
خطوریں مجلس جنت تمائیں
تمامہ عالم خلق پنائیں 
غریب ساستان سلطان رخثت
تلائیں تاج منی بِرّن در خشت
میار کفتگیں لجّان تُخشت
ہزاری بند گی قربان بخشت
ملوکا عادتیں فرگوں وہانی
سرسائخت نود سیلہانی
ردینکہ حکم کنت خان منگہانی 
نگاریں دہل گُرّانت شادھانی
نقیب ملّا پر بندت بد لگوش
عراقی زین زریگیں کفل پوش 
ادینکہ کید شہبندانت شراب نوش
گڈماھاں چڈائینتگء مزار جوش
غلام سر پنجگیں رخشاسمار انت
ھما نکہ شاطر و خدمت گزار انت
گور ہار ءُ ردیں درنجاں قطار انت
بہ ارادہ گرہ ُبر ین ملاّ بیارانت
تگاریں فنجر دیم بہ دارنت
اچودء لانچ کنت شرّیں زبادمال
ھمایوں طالعءُ قر خندہ اقبال
بیت پر رخ لقائیں ستم ء ازل
عروسی ساخت و سنجیں و قابال
بئیت رستم نجادیں شاہ اورنگ
درخشان انت جہاز رستگیں ونگ
زمین ازپاء گل گون میشود تنگ
گور زیبا ء چینی شہم گروکیں 
یزید گلدستہ خنجرتفوکیں
سگاری کیدن من میانء تابروکیں
ازگلاباں زہر کردانت گین گروکیں
دو قتہاد اتلی بحری ترسوکیں
دلیر یں مردزینا کار جنوکیں
تلاھیں کارچ کاٹار شہم گروکیں
اغازی منی سرء کردانت فڑوکیں
تگاریں تبل گُرّ انت شادھانی 
سفہ سالار گُل گون شہ پسندیں
سریگو نیچہ ءُ زرّیں لوندیں
عنان چہ مادر خاردار قحبندیں
پر تیاری گندگے مخلوق رُبّت
از براق ہیبتان افلاک جُمب ات
شراب چار نینتگ مستء نریں فیل
نہنگا راحصاربا ت اِنت گروچیل
صفتّاں لائقی خانصاحب ڈیل
ازدیاتاں مردو میدان تچکیں
پٹان فرگول کت کنت باد فرشود
تہیبان تنک کت کنت دورسریں ڈور
لگت مال انت پٹانی ماھلیں گور
ارنیکہ خان مرادان حاصل کنت
فدا ترّیت سیما موکل کنت
گیابیں کوچگ و گیابان دشتان
جہان چو نود ء شل کنت
من کتان دورسریں شہ کوربندان
گزب گرند یں قیمت شیر آمل کنت
گڑاں بازی گریں گُل گون ہوس ناک
نرآسکی گمبدان سرسبز کنت
مزار گواتیں کُمیت گون سٹ رمبان
رہ ء صد میل رایک منزل کنت
بہ مر قادر بیچون یزدان
بئیت پُر منگہیں دریا دلیں خان
بخت شہ ء مارادرباب کنعان
قدم باترد بان قصر ایوان
بہ نند چو فریدون بلند شان
سریر سلطنت شہ زادگیں خان
سال تا درت آن فیل دندان
دو پنجاھا جمع بت پنصد خوان
چتور وشّ انت ملوک سٹ دیوان
خدا زانت قاسم خان براسانی تاجیں
امید زرزوال کد خرامیں
جہان نا دری حکم رواجیں
لسان گوہریں شیر مجازین
منی دہرا بئت خانصاحب مٹ
مزار بیم تہیب الموء بیٹ
ترتت فرکجرواجیں دشمناں کٹ
دریگان خارجنت ناسر فدیں جٹ
ھما کہ عاقل ءُ گوھر پسند انت
من دیار عاقلیں اشراف نند انت
نہ بر پہر ستائش گوشتگ انت گال
اگر یاتیں سخّی ئیں صاحب اقبال
من ء عبدالنبی بوھیر فرزند
سخی شیخ قاسم و صلوطی خردمند(15)
 
داداللہ
تمپ داد ۱۳۰۸
٭٭٭
 

 



شعربلوچی عبد النبی بوھیر 
(برائے شیخ قاسم خان حاکم کیچ میری قلع)

منکہ اول حمدلاللہ برزبان یات کناں
در تضروع دست بندآں مناجات کناں
زکردل مافی ضمیر امحوسیات کناں
خوف ظلماتیں لحدتالشت ھیہات کناں
یا نبی صلّے علیٰ رامدح صلوات کناں
ہر چہاریں گوہراں دروصف تحیات کناں
شاہ پیراں غوث اعظم المدام نعت کناں
لحدہٰ طوفانین زیاناگر زپولاد کناں
صد حکایت بری قدی مردان مقالات کناں
بار سنگیں غم دیریں خیالات کناں
دیستگ منی چشماں علامتی یصدق غرشک
ناگمانی ایر قہر باد صر صربہر خلق
گفتی روء زمین تا زلّت تقدیر بر حق
کرتگ رعد ٰ بہ ھیت درسماء تہ فلک
جُمب اِتگ تخت شرکہ بپرشت سمک
مہتر میکائل یہ امر قادرابی تک کسمک
 تیہری ابر ستگ استون رچوکیں سر بچک 
گفتگ ظلماتیں غیاران دیدگانی مردمک
غابدان دستگیر بنیتگ زہد تقوا ء نمک 
کافر مسلم ھمیشہ در کسب خط بی انت رفک
بے ستون موج فرشت مثل دریا ء عمق
از گنجیں دراں آشفتگ ات زہیریں عقاب
از حد و دات و پاچیں در طبہ تواب
کلکتہ تازنگ ہد عروس فرعقاب
یک زرو ہامون بیتگ ات لنجیں تیاب
فروشتگ انت لوحیں کمند سئتگفت زرّیں تناب
کاترہی بورینتگ انت شاھی کلات کندیں عزاب
چر انت ازچیر برّاں چرخ قہریں آسیاب
از گرد من فلک افزوں ترّ انت اندر حساب
بکمر تابستان ندیدم ضمیر و ہربے حجاب 
 نور شمس چرخ یریر غنچہ ات مہر آفتاب
آھوی چرخ جہندہ طرف غربی شدنقاب
قرض خورشید منورسکّہ زد اندرحساب
ناگمان از سر فرشتگ جہان سوچیں تنگ
برق زدئیگاں گروکی بتکگ انت زبریں حدنگ
از حصاران بکشوشگو از گریشگاں شیر فلنگ
من خلاچان راست ھاموں بیتگ ات برج النگ
فروشتگءُ بورینگ انت خلق کتگ گرداب تنگ
چول اتک انت چو زری لہڑا روان ر نگ برنگ
فرہمی روچا بسی قہر ات منی سر تنگ دلیں
 ھر گورء سمندر موج پرشت انت ھار یلیں
باغچہ ئیں تمپ گیابیں شہر گوست انت گلیں 
ماں زرے غرق آب ات انت شیر منگہیں دریادلیں 
تنگہیں بچ ہزار نازیں جنک شر چاملیں
صورت ئےِ کٹ عروسی بزم ءُ ُبالشت محفلیں
کیچی رودخانہ سیاہ لب پرشتگ دیرحاملیں
پرشتگ انت شہ کیلگاں دریائی ظلمات مشکلیں
صاحبی بند مقیمی بند بندگاہ کاملیں
منہیں سول از دہاں چک پروش بیت انت جاہلیں
من پٹاں دستگیر ات انت گورکرگءُ آھو یلیں
وڈّسرتلّاں نہ منتگ سیدوحشی ماھلیں
پر گچیں اوگار کرت انت مرد پر نان دلیں
من بیاتاں دل عروسی لہڑ زیرت بے نظیر
ازغصّواں راست من پنجگاں شد ر دبیر
مملکت شاہنشہی بیت اِنت بیک موجی اسیر
ھم طراظو بیتگ سیرگیں خوش بوئیں عبیر
جام جمشید ءُ سکندر تخت کیخسر سریر
بس کن او عبدالنبیؔ ازقیا متء خوفے بزیر
کُل نفس زائقت الموت بر ہمہ ورناءُ پیر(16)
تمپ دادللہ ۱۳۶۵
٭٭٭












ھُد ھُد یں جانی

-01;-00-00-00بیا منی حقّیں ھُد ھُدیں جانی
-01-01-00-00-00
-01:-00-00-00رامگیں 1ؔؔ؂ شاپی مرگ سلیمانی
-013-00-00-00طائر ءُ قمری باگِ رضوانی
-01-01-00-00-00
-01?-00-00-00تئی سرءُسُنٹ ء رامہ بات زیانی
-013-00-00-00اصل دوستے تو شاہ جنابانی 
-01-01-00-00-00
-019-00-00-00نیادءُ رباّلہ ماہ ء تابانی
-01;-00-00-00 لائقء پیغامِء جوابانی !
-011-00-00-00گروکابانی چرّگاں سست ئے
-01-01-00-00-00
-01=-00-00-00بیا کہ تو شاھانی دراں دوست ئے
-01B-00-00-00زُور منی زپتیں پوپل2؂ ءُ ھیراں 
-01-01-00-00-00
-019-00-00-00باڑہی بنگ ءُ برتکگیں بیراں
-01?-00-00-00بند اش ماں چرّوک ءُ چٹیں چیراں
-01-01-00-00-00
-019-00-00-00خیز کن بُرزء پہ حکمتِ پیراں
-01G-00-00-00بُرز پہ گرنداں ، جہل پہ مات بنداں 
-01-01-00-00-00
-01B-00-00-00ماں گوزاں بُو پہ تیہریں 3؂ سنداں
-01J-00-00-00مرت4 ؂ءُ مارکن کہ ُدور نہ انت چنداں
-01-03-00-00-00 
-013-00-00-00گِند ھنگیںءُ مہتری ھنداں
-01?-00-00-00کش ماں آدیمی دو مگ5؂ ء دندان6؂ 
-01;-00-00-00ملگنرار پیدا ک انت نگار پیچیں
-01-01-00-00-00
-01=-00-00-00سرشم ءُ انبوہ ءُ دھار مورتیں
-01E-00-00-00برات گُل ءِ سانڈین مہتر انت ھوتیں
-01-01-00-00-00
-01?-00-00-00بُرش کمان انت ءُ کنگرانت چوٹیں
-019-00-00-00پر ادب الماسیں پراں ایر آر 
-01-01-00-00-00
-01>-00-00-00من کمے نند7؂ ءُ دیدگء واز آر
-01;-00-00-00شہگوزاں شدرءُ شیدگاں اے بار
-01-01-00-00-00
-01=-00-00-00چِتّواں8؂ کرد ‘مود گاں 9؂ الگار
-01G-00-00-00گُم گُمءُ سر شاح ءُگورواں کوکار 
-01-01-00-00-00
-019-00-00-00چلڑاں10؂ ترءُ گور کشاں گیسار
-01=-00-00-00مسکیں میدان ءُ سور مگیں بازار
-01-01-00-00-00
-01M-00-00-00دُور11؂ کمان انتءُ شش تک انت آچار13 ؂
-01E-00-00-00میان چہ تیر ء ، تلمِل انت چو بدار
-01-01-00-00-00
-019-00-00-00قلّعان پیدا ک انت پیری دیدار
-011-00-00-00آکہیبانی سچّہیں شیشار !
-01-01-00-00-00
-01;-00-00-00تو برو مگنا14؂ ءِ کنار ئِے بُو
-01A-00-00-00بوپ ءُ بالشت ءُ شپ اوارئِے بُو
-01-01-00-00-00
-01=-00-00-00ھمردیں درمّانی ھوارء ئِے بُو
-01G-00-00-00چینک تئی سر بُو ءُ مہلبی مجگ انت 
-01-01-00-00-00
-01?-00-00-00آپ اِت ماں ماری متکگیں اجگ انت
-01?-00-00-00تئی سرء ساھیل کنت سر آستونکاں
-01-01-00-00-00
-019-00-00-00تئی گردن بندی گوں لویئں بیکاں
-01K-00-00-00داب ءُ ڈولانی شیپہ15؂ اُون گوشت آں 
-01-01-00-00-00
-019-00-00-00 آکہ گروھان کنت دوئیں شہتاں
-015-00-00-00بیدی سرشاح تراشتگیں ھشتاں
-01
 
-01E-00-00-00سُنٹ اش سہرانت ءُ سینہ اِش ھستاں
-01[-00-00-00گر کسے نہ زانت اِش(منی لالءِ) محرمیں دستاں 
-01-01-00-00-00
-01C-00-00-00سی16؂ دمان انت ءُ پرسے17؂ بوشتاں 
-01?-00-00-00من وتی جانء پہ نمد18؂ پو ش آں 
-01-01-00-00-00
-01A-00-00-00انگت نہ بجّ آں چہ وعدہ ء دوستاں
-019-00-00-00دِل منی وش بحت انت غبارانی 
-01C-00-00-00ھُد ھُد منء مسِتاگے تورانی(17)
-01-01-00-00-00
 ؔ ؂لاھوئیں 2؂ سوپاری 3؂ مضبوط ءُ مُہریں 4؂ شرپچار 5؂ مان تر (موڑ) 6؂۔کوہ ءِ پرّگ 7؂۔کم شک (چوٹی) 8 ؂ ،9؂ ۔کسانیں بچک ءُ جنک لیب کن انت 10؂ ۔پاچن ءُ کائیگرانی توارانت 11؂ ۔شنکانی پلینگگءُ کچکّانی گوپسگ 13؂،12؂گدام ءِ گندار چو کمان ءُ چوٹ اِنت ءُ تک ئِے شش انت کہ کشتی ءِ آچار (بادبان) انت 14؂ ۔آبریشمیں سری 15؂ ۔توسکیں گورانی شیردنت 16؂ ۔ڈول ءُ رنگ 18؂،17؂اگاں منی سی ئیں دنتان بہ کپ انتءُ من گوں عصا ء بہ گردیں۔



بلوچی زہم و توپک کوپگانی
( کیّا و صدو)
	لسبیلہ باہو ءِ مردم پیش ءِ زمانگءُ دور ء گوں یکّے دگر ءِ سیادی داشت ۔ پہ ھمے ھاترء روگءُ آھتن گوں وتء مدام داشت انت ۔ چیا کہ ھر دو جاگہانی مردم جگدال ات انت۔
	کیّا یک رندے بیلہ ء وتی سیادانی گندگء روت اوداں پہ صدو دل ئِے ماں کیت وسانگ و سانگ بندی ءِ ھبر و ھال جوڑ بیت سُورءِ جہاز ءُ پرداچ درس گیشینگ بنت ۔ پہ چیزے روچ ءِ ھاترء جازت گر اِنت ءُ زیت بر ترّگ و سُور کنگ ءِ قولء کنت ۔ لیکن کیّا وتی وعدہ و قول ءِ سرء رست نہ کنت ۔ صدو ؔ پہ کلو اے شعرء بند اِیت و بہ کیّا ء راہ دنت۔شونکار
تیتانلی مرگ رامگیں 
شیشارءُ شہمی بانزلیں
آپء تلارانی ورئے
چینکء پلارانی چن ئے
زمب چہ بہاران گرئے
تراتی برء سیرنہ بئے
مور ءِ کسانیں دانگاں
چینکاں چنا ں وبور بیا
تو بیا منی کُلّءِ دپا
من مہلبیں چینک اِت دیاں
ھیرءُ کلمپر بارگیں
چینکاں ماں شارء ِ دامنء
آپء ماں زرّیں کدہء
ساھگ منی بیک انت بز انت
درنگ جاہ منی کوپگ سر انت
سُنٹ ئیت طلاریچ کن آں
بالان اِت پہ زرّ گر آں
ھر دیں میل اِت بی روگ
کُو کُو کن ءُ ڈہ دئے منء
ملکے نشان اِت مادیاں
ھلکے کہ نام ئےِ بوھو اِنت
یک کورے مان اِنت دور سریں
آپ کہ مان اِنت زم زمیں 
بگّ کہ مان اِنت گردگیں 
یک درچکے استیں گمبدیں
بولے یلو ؂۱ ، بولے بلوچ
بلولے گچینی کلمتی 
وڈیرواں دیواں کتہ 
یک مردے مان ات پلگدیں
چہ پلگداں سالونک تر یں
کیّاھما مرد اِنت یلیں
سریں جابواں بارگ کتہ
کوپگ چڑکیں مرکبء
زہمء گوں پلّیں اسپرء
کُو کُو کن ءُ پاگء ئےِ بہ نند
ماں چوھڑیں باسکء بہ گر 
گستا ؂۲ چہ بیلاں بہ بر 
وش وش ء ماں گوشء ئےِ بہ گوش
پیغام صدو ءِ اتکگ انت
اچ من ترا دوسے گھ اِنت 
چہ من گھءُ گہتر ترِ اِنت
چہ مہذباں سنگیں تر اِنت
ازم ؂۳ءِ قبیہں مستر انت
ناکو ئےِ پُلّیں گیشتر انت
میش ئِے ہزارءُ پنچ سد انت
نوک زنکیں مادگ یکسد انت
جمّازگ ئےِ جور چر ات
دوست تئی کسانکیں مر ات
(تئی)عیشی سرء پروہ مہ بات
دراھی دوشش ماہ بوتگ ات
سالے و شش ماہ گوستگ ات
سُورءِ گرانڈ پیر بوتگ انت
آر ت درشتگیں کوگ ؂۴کپتگ انت
ناہ تئی رمیزاں ؂۵گپتگ انت
دشتارءِ دنتاں رتکگ انت
کیّا :
دوستء سلام شکساتگ انت
پیغام جنک ءِ اتکگ انت
سر پمّن دوشی بوتگ انت
ھمدردو دوستیں مردمءِ
دھوبی منی پچّاں بہ شود
سیکیت مئے پادءِ موزگاں
(چہ)بگء شلنگ ؂۶اوں لوٹ اتگ 
(چہ)مورتیں کنر دانیں شماں
مُودیں مہار من پل جتہ
ماں مکرہیں گومسء کتہ
پشت پہ رومالء چنڈ اتہ
شیریں تڑے ؂۷جانشود کتہ 
پہ نرمگے جوکی کتہ
دست اوں پہ کیتوء کتہ 
پلّیں مہار ئےِ در کتہ
ماں مکرہیں گومسء جتہ
جتّی ھیت اوں پر کتہ
محفل جنکّاں بستگ ات
گوں سر دستءُ سیوی سنگہاں
ھنّی چلیں موردانگاں
پاد اوں رکاباں ایر کتہ
سر بارءِ سبزء بوتگ آں
ڈور باھوءِ پشتی کتگ 
ھانکاڑوءِ رودءِ سرء
من چہ یکے تابء جتگ
نالاں جنکی چاپ جتگ
ھرّی پداں ھالوکتگ
پاردوم و تنگاں کند اتگ
کرزاِیت منی نودی زری
شاگ اِت کہ زرتہ مولماں ؂۸
آپے منی سر جہلاگاں
من ناھدایے بوتگ آں
بُرز ماں مالکیء نشتگ آں
دورءِ قبیہیں گردن انت
مسکانءِ دم انت غنچہ ئیں
ھولی ئِے نال انت چاگڑیں
آچار ئِے پشت و چادرانت
 واب ء رباتہ دل منی
مہدی ءِ چپّی نیمگء
ڈورگوں شنکانی درء
شدّاد گوں بے بوئیں سُرء
کارواٹ گوں دور کشّیں وڑء ؂۹
پہ سیلیہانی کپّرء
چہ چکیں بگانی پڑء
سرشام ءُ گنجیں پسّنی
وابء چہ آگاہ بوت دل منی
(ماں)بلّءِ مزن لمبیں چش انت
من گوشت اے سیم انت بیلہ ءِ
کُلّ انت سدوءِ گورگیں
ڈہل گڑومب ؂۱۰انت مہترءِ
مان بیلہ ءِ لکّءِ سرء
زاناں اے ھیلءُ مہذبء
واب اِنت صدوؔبے سلّہ ؂۱۱ء
ماں شیشمءِ کٹءِ سرء
 من اھوت ء پاد ئےِ کن آں
وابیں صدوگُل کندگء انت 
چکّان ئےِ و آگاہ نہ بیت
لیٹینان ئےِ آگاہ نہ بیت
پہ چکگ اوں آگاہ کتگ
صدوؔ:
کیّا ء بد پیل توئے
گوں ناگمانیں آیگء
پیشء منء معلوم کتیں
من میمڑین ؂۱۲ ءِ گورء شت آں
سدزرءِ سودء کتیں
بوءُ دن ؂۱۳ءِ آتاراوں کتیں
گوں دزگوھاراں بہر کتیں
کیّا :
ھرکس گوں بوءُ عنطراں 
تو گوں وتی چرپیں سرء
(منء)دوست ءِ تاں روچء مہشرء
(نوں)من سرگوپے جاڑی کتیں
دلبر چہ کلّء درکتیں
سربارءِ شول ؂۱۵ء بیتگ آں
راہ کلمتیّاں بستگ ات
کونڈاں کپءُ پادء شلنگ
 سہتے ؂۱۶ ء من گڈینتگ ات
چہ گڈگء من بست کتگ
تاں ھانکاڑوءِ رودءِ سر اِنت
ھورت ءُ شنکّانی در اِنت
 تاں مہدی ءِ چپّی کش اِنت
شدّاد ءِ راستی نیمگ اِنت
کڑی یے من تاب ءُ تاب جتگ
اُشترگوش ایت:
واجہ منی واجہ منی 
لٹءُ کڑیّانء مہ جن 
چہ بیلہ ء چہ باھوؔء
ھچ کس تئی شامء نہ وارت(18)
٭٭٭
__________________________________________
 ؂۱مُچّی۔Group ۲؂جتا ،یک گوشہ ۳؂ سیاد ،وارث ۴؂سولک جتہ خورگ ؂۵دیم دیگ ۶؂ مہاریءِ نام ۷؂ نوکاپءِ تچوکیں آپ ۸؂گوات ءُ موسم ۹؂ شم ۱۰؂ گرانیں توار ۱۱ ؂ بے سدّ ۱۲؂ دکاندار ۱۳؂ یک وشبویے ۱۴؂ تیار کتگ ۱۵؂ شو ل کنوکیں ماری یعنی تیز روکیں ۱۶؂ ساعت ۔(3)

بالاچ

 (گوستگیں ماہ ء ما حلب ءِ رندانی شعرے پیش کتگ ات۔بلوچی شعرانی یک جاہ کنگ ءُ رد کنگ ء مارا باز یں مشکل دیم ء اِنت۔ یک زنڈیں مشکلے اِش اِنت کہ کراچی ءِ پہلوان شاعر بوسیدہ ئیں دقیانوسی ذہنیتے دار انت چہ ایشاں شعر حاصل کنگ فرہاد ءِ کو ہ ءِ برّگ ء کمتر نہ اِنتءُ آھانی مستریں خواہش ھمیش اِنت کہ اے شعر ھچ صورت ء چاپ مہ بنت کہ مئے لاپ گار بیت ۔ پمیشکا ما ناکام ء اِدء اُودء چے سر زبانی شعراں اِشکن ایں ءُ قلم بند کن ایں پہ اِے کار ء من وتی ادیبانی مشورہ ءُ نیکیں صلاحاں لوٹ آں۔
	اے شعر من چہ واجہ انور شاہ قحطاؔنی ءِ یاد داشتاں نبشتہ کتگ۔ ھر کسے ء اختلافے بہ بیت چہ وتی خیالاں مارا معلوم دار بہ کنت۔(امیریؔ

	یک روشے ظہرءِ وقت ء اسلم وتی بالا خانہ ءِ سرء نشتگ ات ءُ با جاہ ءِ سرء با بُل ءِ دل آپ کنوکیں ریکاڈانی جنگ ء ات ءُ ریکاڑانی ھمراھی ء وت ھم آہستہ آہستہ سر چنڈ ایت ءُ غزل گوش ایت ۔ اناگہ پری ھزار ناز کنان ءُ لُڈان اسلمءِ نزّیک آتک نرم ءُ نازک ءُ نقرئی آواز ءِ تو کء گوشت ئِے کہ ترا کدی تاؤن قوال بوھگ ءِ آرزوانت ۔ اسلم ء پچ لرز اِت آھے کش اِت ۔جواب دات تاکہ ترا را دیستگ اوں ۔ اسلمءِ اے جواب دیگ ء چہ پر ی بازشرمندہ بوت وتی گردن ئِے جہل کت ءُ گشت ئِے کہ اے ریکاڈانی شرّیں تصویرانت من ء نہ دئے ئے۔ اسلم ء یک اُپّار گے جت ءُ گشت ئِے کہ من وتی دِل ترا را داتگ ءُ تو آئی ءِ ھچ قدرء نہ زان ئےءُ اے ریکاڑانی بے جان تصویر تئی دیم ء چہ حقیقت دار انت۔ پری ء جواب دات کہ من تئی دِل زُورگ ءِ ءُ آئی ءِ قدء نہ زان آں ۔ بائدانت تو وتی دل ء یک انچینے ء بہ د ئے کہ آ زُورگ ءِ قدرء ئِے بہ زانت۔ اسلم ء جواب دات کہ دِل ءِ دیگ یک اختیاری چیز ے نہ انت۔ بلکیں آخود بخود یک نیمگے ء کشان بیت روت۔ آئی ءِ سرء انسان ءِ قابو ءُ کنٹرو ل بوت نہ کنت۔ من ء گوں تو محبت ھست محبت ءِ جواب ء گوں محبت ء بہ دئے اگر نہ منی زندگی خراب ءُ بے کار بیت۔پری ء جواب دات کہ من محبت نہ کُتگ ءُ آئی ءِ پیم ء نہ زان آں لیکن اے ڈولیں یک غریبے گوں شما امیران محبت بہ کنت۔ شما رندء وفاءِ بجاء جفا کن ات ءُ شما وتی پیشہ ءُ مال ءِ زُورء مارا وتی ھوسّانی شکار کنگ لوٹ اِت تا وقتیکہ ما کسان ءُ شر، ڈولدار ،نو گلگ ایں گوما وفا کن اِت۔ وقتیکہ اے چیز اچ ما رخصت بنت گڑا شما گو ما محبت ءِ لیب ءِ بجا ء ڈنڈ ایے ءِ لیب ء کن اِت ۔ پری اے سوچ ءُ پچین ھبران چہ اسلم باز غمزدہ بوت آئی ء ناکامی ءُ نا مرادی دیم ء اتک گوں عاجزی ءُ نرمی ء جواب دات۔ اے جان منء چوشیں ھبر مہ گُش کہ تئی اے ترند ءُ سختیں ھبراں منی دل سِگ ات نہ کنت۔ اگر اے ھبراں تو گوں دل ء کنگ ء ئے تو من ء یقینا پری ء را رحم اتک ءُ اسلم ءِ محبت قدرتاً آئی ءِ دل ءِ توک ء پیدا بوت وتی گشان ءِ لمب ئِے زرت اسلم ءِ چمانی ارس پہک کت انت۔ اسلم ءِ دل بازوش بوت پری ءِ دست ئےِ وتی دستءِ توک ء گپت ءُ وتی نیمگء کش اِت ءُ گوشت ئِے کہ تو من ء راست بگش تئی دل ء منی دوستی ھست کہ نیست۔ پریء جواب دات کہ تئی دوستی ء من ء گار کتگ من بے تو واب نہ کپ آں۔ لیکن منی ءُ تئی اے محبت دوروچی یے من لوٹ آں کہ منی ءُ تئی درمیان ء یک ھنچیں محبتے قائم بہ بیت تا وقتیکہ من ءُ تو زندگ ایں آئی ء دنیا ءِ ھچ طاقت اچ ما بُرت مہ کنت۔ اسلم ء تسلّی آمیز لہجہ ءِ توک ء جواب دات کہ راستیں محبت ءِ دیم ء عزت ، مال ءُ دولت، خاندانی شرافت تمام قربان بنت ءُ راستیں محبت ء را دنیاءِ ھچ طاقت جُدا کُت نہ کنت۔ تو نی آگوں یک امیرے بہ بیت تو نی گوں یک غریبے۔
	پری ء جواب دات کہ لیکن بشرطیکہ ترا گوں من راستیں محبت ءُ دوستی بیت۔ اسلم گُشت کہ باز افسوس انت کہ انگت ترا منی محبت ءِ یقین نہ انت کہ من وتی بیش بہا چیز دل ترا داتگ۔اسلم اے ھبراں چہ رند پری ء رخصت لوٹ ایت ءُ پدء آیگءِ وعدہ دات شُت۔
	شپ ءِ وقت انت تمام مخلوق واب انت ۔فضا یکدم خاموش انت اگرکسے آگاہ انت تو آاسلم انت کہ پہ بے چینی ء پری ءِ انتظار کنگء انت ۔ برے یک نیمگے ء لیٹ ایت۔ اگر یک پیشے کپیرّگ جنت سرء چست کنت ءُ چار ایت۔ آخر باز دیراں چہ رند پری اتک۔ اسلم ءِ تحت ءِ پادومان اوشتات۔ اسلم ء گُشت اے دوست پرچانیائے منی کِرّء نہ وپس ئے۔ پری ء جواب دات کہ دنیگا منی ءُ تئی محبت ءِ اوّلی قدم انت۔ اگر من تئی کِرّء بوسپ آں تو دنیا مارا چے گوش ایت من لوٹ آں کہ منی ءُ تئی درمیان ء یک ھنچیں دوستی یے بہ بیت کہ دنیا ء را مئے سرء الزام ءُ ملا مت کنگ ءِ موقع مہ ر س ایت۔ اسلم ء گوں حیرانگی ء گشت کہ آ چونیں محبتے ۔ پری ء جواب دات آنکاح انت۔ اسلم اچ ا ے ھبرء باز حیران بوت ءُ باز دیرء رند گُشت ئِے کہ ا فسوس خاندانی رسم ءُ رواج ءِ لکیراں مارا خوب وتی گرفت ءِ توک ء کتگ ءُ آ ھچ ممکن صورت پروشگ نہ بنت۔ اگر ما وتی خاندان ء ڈن سور بہ کن ایں تو دنیا مئے سرء ھند ایت۔ پری ء ھند اِتءُ گُشت کہ تو ا نوں گشگ ء ات ئے کہ راستیں عشق ءُ محبت ءِ دیم ء خاندانی شرافت، رسم ورواج ، عزت ءُ دولت دُرس قربان کنگ بنت۔ اچ ایشی ء چہ معلوم بیت کہ ترا را گوں من دوستی نیست ءُ تو گو ں من فریب کنگ لوٹ ئے۔ پری ء اے جواب ءِ سرء اسلم باز شرمندہ بوت ءُ آ ئی ءِ دل ءِ سرء باز اثر کپت کمّک دیراں چہ رندء گشت ئِے کہ دنیا توری منی سرء بہ ھندایت لیکن من گوں تو سُور کن آں ۔ خیر پری ءِءُ اسلم ءِ سور بوت ۔ چیزے روش ء چہ بعد اسلم پری ء وتی لوگ ء بُرت۔چند مدت آ گوں دوستی ءُ شرّی ء نشت انت لیکن اسلم ءِ مات وتی چُکءِ سرء باز زھر ات کہ آئی ء یک کم ذاتے ء سور کتگ ءُ بے نام بد نام کُتگ۔ نوں آئی ء چوں کُت ھر روچ یک بہانہے جوڑ کت اسلم ءِ دست ء پریؔ ء رِدے رِدے شرّیں لٹ جنائینت۔ چُشیں روچ شُوم ات کہ اسلم ءِ دست پری ء رِدے لٹ نہ وارت۔یک شپے پری ء وتی دل ءِ توکء گریت ءُ خیال کُت کہ منی دوا ھمیش انت کہ منی دل ء یک امیریں مردے لوٹ ات اگر من وتی ذات ءِ یک غریب مردے ء نکاحء بہ کتیں تو منی اے حالت نہ بوت ءُ اینکرگ لٹ نہ وارت۔ ھمے خیالانی توک ء پری ؔء یک ایسکارگے جت ءُ مُرت پری ءِ مرگ ء گوں اسلم گنوک بُوت سردرء پاد شپاد ترّ ات، پُرت ئِے دات۔ آخر یک روچے بُرزیں بان ء سر کپت ءُ دور ئِے کت۔ رینبگء کپت ءُ مُرت۔ اسلم کہ مُرت آئی ءِ مات ء باز واہ ءُ زاری ‘فریاد کت کہ من نہ زانت کہ منی چک ءُ نشار دلی دوست انت دگہ مفت ء من آ نہ جنائینت دل قہر نہ کنائینت ءُ نہ کُشت من نہ زانت کہ پری ءِ مرگء گوں منی چُک مرایت گوں اگر آ دوئیں نوں زندہ بہ بنت من وتی نشارء ھنچو شر ءُ ڈولدار بہ کن آں ءُ بہ سمبہین آں کہ منی چک آئی ءِ چار گء سیر مہ کنت۔(1)
٭٭٭












شاتو

 شاتو ؔیک کسانیں چاردہ سال ءِ د ُتکے ات۔ آئی ءِ اجگیں گور چو ھلینی کُلونٹ ء اِت انت ءُ چو کپینجر ءِ ھار ء توک ات انت ، جند ئےِ چو نوک پش اتگیں باگی امب ء ات۔ آوتی حلق ءِ تمامیں کا ڑءُ دزگہارانی تو کء یکتا ءُ بے مٹ ات پت ئِے مرتگ ات ءُ مات خدؔیجہ ء ولی محمدؔ نامیں مالدارے سانگ کُتگ ات۔
	شاتوؔ ءِ کار ھر روچ، روچ ءِ ٹک ء ھورتانی زُورگ ءُ ماں کا ھچرء چارینگ ء برگ ات ءُ روچ ءِ سِد ءُ بند ء پد ء حلق ءِ آھگ ات۔یک روچے آزمان ءِ سر ء جاہ جاہ ء جرّات ءُ سر گوات کشّگ ء ات ھورت ماں کا ھچر ء چرگ ء اِ ت انت۔ شاتوؔ یک سنگےءِ سر ء نشتگ ات ءُ پاد ئِے لونجان اِت انت۔ پشک ئِے چہ کونڈان و ّسر ات گُشان ئےِ پشتی نیمگء کپتگ ات۔ سر گوات ء آئی ءِ سیاہ ءُ ڈکمیں مود کوپگانی سر ء شنگ کتگ اِت انت۔ شاتو ؔءِ چم ماں جمبراں سک ات انت۔ اناگہ ء آئی ءِ دل ءِ توک ء یک ھبّے پاداتک ءُ گوں نرم ءُ وشیں زیملے ء گوشگ ء لگ ات کہ 
ھور بیت بہار بیت 
پیموژ بُنان بیت
میش ءِ لِٹک ٹال بیت
بندءُ گاراں کار بیت
پات ءِ بُن تہار بیت
سی من دان کلدار ے بیت
 	پشتی نیمگء یکّے ء درّائینت کہ۔ شاتوؔ! مرچی ھور ءُ بہار ء بل وتی ساہ ءِ پردگ ء بہ لوٹ۔ شاتوؔ ء چک جت ءُ چارات کہ دلمراد گوں یک زہ دپیں تپرے ء آئیءِ سرء چو عزرائیل ء اوشتاتگ ءُ چم چو جگر ء سُہر سُہر انت۔ شاتوؔ ءِ اندام چہ تُرس ء لرز اِت۔ چیولگے جت کہ ابو ڈے ماتی من نہ بوت اوں ءُ در شُت۔ دلمرادؔ گوں وتی زہ دپیں تپر ء رندء ئِے کپت۔ تاچینت تاچینت تا پد وکائی رسینت ئِے ءُ گپت ءُ کنز اِت ءُ گوشت ئےِ کہ او شاتوؔ! مرچی تو منی دست ء ئے۔ آکجام شیر نر انت کہ ترا مرچی چہ منی دست ء رکین ایت۔ مرچی من وتی تپر ءِ دپ ء چہ تئی ھوناں ھونین کن آں روآں۔
	عذابیں شاتو ؔبیوس ءُ بیکسی ءِ حالت ء دلمرادؔ ءِ نرازی سر پنجہانی توک ء ات ءُ آئی را مُشت ءُ مکو نڈی ء لگت مالا ں مان بستگ ات آئی ء کوکار ءُ زاری کُت۔ بلے اے پٹ ءُ بیابان ءِ توک ء گوشدار وک نیست۔ آئی ءِ کوکار ءُ فریادانی توار ھمے پراہ ءُ دراجیں میدان ءِ توک ء گار بوت انت۔ بیچارگ ء گوں ارسیگیں چم ءُ گریوگی دپ ء گوشت کہ دلمراؔد! پہ حدا چار ! منی ھوناں مہ گر۔ منی سر ء رحم کن۔ من یک کمزرو ءُ ضعیفیں جنین آدمے آں وتی دستان منی ھوناں ھونیں مہ کن، منی گناہ ، منی میا ر چے انت ؟
	دلمراد ؔء دنتان نجینت انت ءُ گوشت کہ تو انگت وتی گناہ ءُ میار ء نہ زان ئے گوں من مکر ءُ میلم کن ئے۔ تو وتی درست کتگ انت مرچی منی باریگ انت۔ ھمے ھبرکُت انت ءُ دلمراد ء شاتو ءِ گٹ زور پردات عذاب ءِ چم شینکی بوت انتءُ کیّر کپّر ء لگ اِت۔ دست ءُ پاد ئےِ شلنگ بوت انت۔ سدرگ ء یکے ء نہ جت۔ دلمرادؔ پاداتک تپر کوپگ ء کُت پروت ءُ دیم را دگ بوت۔
	روچ نوں جہل بیگاہ ات۔ شاتو ءِ بے ھوشیں جسم کپتگ ات ءُ ھچّی ءِ سِد ء نہ ات۔ چمے ترسناکیں ندارہ ء جمبراں بُرّاِت۔ سر گوات ء بس کُت، ھورتاں چرگ ھم یلہ دات درست آتک انت ءُ شاتو ؔءِ بے ھوشیں جسم ء را چپ ءُ چاگرد اِش کُت۔لہتین ء سر بُو چت ءُ لہتین ء پاد، لہتینء دست ءُ لہتین ء یکبرء دپ پچ کش ات مے مے مے با بابا.... کُت اے وھدی شاتو ءِ بے ھوشیں جسم ءِ چار ءُ گزار ءِ واستاھمے ھورتاں ءُ بادُم دگہ ھچّی نیست ات۔
	سک دیراں ءُ رند شاتو ؔء بود کُت ۔ چم پلپٹینت انت۔ یک سر بن ءُ تستگیں آھے جت ءُ پاد اتک ءُ نشت۔ ھورتاں کہ درد و رنگیں بانُک ء را پہ نندگء دیست ۔ آھاں ھم وتی دردءُ دور ، سٹ ءُ کپ ، مڑ ءُ کشتی ء را شروع کُت ۔ نوں روچ سِدءُ بندءِ وھد(روچ زرد ) ات۔ رمگ ،بگ، گُورم چہ کاھچراں دیم پہ حلق ء روگ ء اِت انت۔ رمگانی مے مےء، شنکوانی پلینگ پلینگ ء ، ڈاچیانی دھنزگ ءُ مادگانی بانسگ ء حلق ء را سرء زرتگ ات۔ آھانی سرمبانی دنز ءُ دُوت نیم آزمان ء شنگ ات انت ۔ شاتوؔ ھم تتّر ان ھڑان کپان ءُ پرشان ات۔ گوں وتی ھورتاں دیم پہ حلق ء روگ ء ات۔ عمر ء آھنچو کہ حلق ء رس اتگ برے اے بز ء شنک ء چیر دئے، بہ دوش ، بند، برے آبُز ء بلے مرچی بیچارگیں شاتوؔ دلمرا ؔدءِ بازیں گُٹ گروکائی ، لگت مالاں چہ ژندو ژندو ات۔ کٹ ءُ کاری نہ ات ۔ ھنچو کہ رست وتی نان ءِ چنڈ ئِے وارت نپاد ءِ تل ء سرئِے ایر کُت ءُ وپت۔
	بام ء دات حلق ءِ ھینزکاں ژیمب ژیمب ات۔ کروسان بانگ ءُ سلّی ات ۔ چہراں ھیّر ھیرّ ات ۔ شاتوؔ ءِ مات ھینزک ءِ بُن ء ات ۔ ھینزک ء ژمب ژمبے پِر ات۔ بلے شاتوؔ دینگا واب ات ءُ ھچّیءِ سُد ء نہ ات۔ مات ء ٹوھینت کہ او شاتوؔ! او شاتوؔ! پادء کہ روژنء انت ۔ پسانی دوشگ ءِ وھد انت۔ شاتوؔ پاداتک پس ئِے دُشت انت۔ ادارکی روچ درآتک۔ شاتوؔ ءِ ھورتانی برگ ءِ وھد بوت۔ بلے مرچی شاتوؔ ء ھورتانی برگ ءِ واستا ٹیک ء ٹیک جواب دات۔ پِسّوؔ ء درّائینت کہ تو پر چا ھورتان ء نہ روئے۔ شاتو ؔء جواب دات کہ نوں من ء ھورتانی چارینگ بس انت ۔ من دم بُرتگ۔ پِسّوؔ ء چہ شاتوؔ ءِ نیمگء چد ءُ پیسر چوشیں زھریں جواب ھچبر نہ اُشکتگ ات۔ پمیشا آزہرء کپت کہ تئی پت ءُ پیرکی مال ءُ دولت من ء گوں نیست کہ من ترا ھشکء لاپ ءُ پُچ بکن آں ۔ اگاں تو ھورتاں نہ روئے چہ منی لوگ ء در ء بُرو۔ آتئی کشک انت، ھمے ھبر کت انت ءُ لٹ ئےِ چتءُ عذابیں شاتوؔ ء را ٹیپ ٹیپ ء جنگ ء لگ اِت۔ مات ء درد ناک فریاد ے جت کہ ولی محمد ؔمنی چُک تئی لاپ ءُ پُچء نہ لوٹ ایت مفت ناؤ دگ ء مہ جن ءُ جندء ئِے مہ کُش ھنچو شاتوؔ ء را گپت ءُ بگل ء کُت ۔ ولی محمدؔ ء شاتوؔ یلہ دات ءُ آئی ءِ مات ء چو ھوش ء چُپت ئِے ءُ شاتوؔ ءِ دست ئِے گپت ءُ گرّان ئِے کُت چہ وتی لوگ ء در کُت۔ آئیءِ مات ء را گوشت کہ اگاں شاتو ؔمن وتی لوگ ءِ دپ ء دیست گڑا تو منی جن نہئےءُ منی لوگ ءِ یک بندیکی ٹالے ھم مہ دئے کہ وتی پشک ءِ چانکے بوبہ چنت۔
	شاتو ؔپہ وتی مات ءُ پِسّوؔ ءِ لوگ ء دراتک ۔ سجہئیں روچ ء یک گدامے ءِ دپ ء کپتگ ات ءُ چنڈ ے نان ءُ لنکہے ناہ پنڈات ءُ وارت بیچارگ ء اگاں لاپ ءِ واستا چنڈے چنڈے نان ءُ لنکہے ناہ پنڈاِت ءُ وارت بلے نوں چہ گور ءِ پشک ء ءُ چہ سر ءِ گشان ء ھلاس ات۔ عذاب ء ھژدہ جاگہ کوھنیں پُچک مان داتگ ات۔ عذاب ءِ حال کُچکانی حا ل ات۔
	یک روچے بیگاہ ءِ وھد ات شاتوؔ چہ حلق ء گستا یک کہورے ءِ بُن ء نشتگ ات وتی دل ءِ کُہت ءُ ارمانانی در کنگ ءِ واستا یک دردناکیں زہیرگے دپ ء ئےِ کُت کہ:
ٹاپی شُتگ سہرانی کراچی ء
سُہر کارایت ءُ منگلیک زرّیں
سُہر کارایت پر منی گوشاں !
منگلیک کارایت پر منی دستاں
	پشتی نیمگء آواز ے آتک کہ شاتو ؔ! چوشیں دردناکیں زہیرگ ء مہ جن۔ دل ء ڈڈ کن من آتک ء رستگ اوں۔ شاتوؔ ء چک جت ءُ چارات ۔ رحمدؔل رحمدؔل کنان بوت ءُ شُت۔ شاتوؔ ءِ دست رحمدل ؔؔءِ گٹ ء ات انت ءُ رحمدلؔ ءِ شاتوؔ ءِ گٹ ء ۔ رحمدلؔ ء آئی ءِ شہدیں انارکانی سرء یک چُکگے گپت ءُ گوشت ئِے شاتوؔ! باریں تئی حال چوش انت ؟
	غریبیں شاتوؔ ءِ ارس دراتک انت ءُ و ت ئِے گریت ءُ رحمدلؔ ء را ھم گریوائینت ئِے۔ آ دوئیں عاشق و معشوقاں گریت ءُ شر گریت وتی پشکانی جیگ دامن اِش چہ ارساں تر کت انت۔ گوش ئے عشق ءِ جمبر ء بستگ ات ءُ ایشانی سر ء گور ت رند ء ھر دونشت انت رحمدل ؔء وتی قصّہ آورت انت ءُ شاتوؔ ء وتی بزّگی ءُ بیکسی ءِ ۔ رحمدؔل ء گوشت شاتوؔ ! تو پر منیگی انکرگ خوار ءُ عذاب ئے۔ من تئی دیم ء شر مندہ آں ۔ تو وتی وفا ء را داشتگ ءُ پر منیگی باز قربانی داتگ ۔ اے رنج ءُ تکلیفانی تہء من ترا چار ات نہ کن آں ۔ منی ءُ تئی سانگ ء تئی بے شرمیں پِسّوؔ نہ منّ ایت تئی مات ءِ ھم سک دل ء نہ انت بلے اچ تئی دوستی ء مجبور آں تو اگاں دلمراد ء سانگ کن ئے بکن۔ من وش اوں اگاں سانگ ءُ سانگ بندی یے نہ بیت پرواہ نیست مئے دلی دوستی گارنہ بیت۔ رحمدلؔ ءِ اے ھبراں شاتو ؔءِ چمانی ارس بے مثل دراتک انت ءُ درّائینت ئِے کہ رحمدلؔ ترا میار نہ کنت کہ منء را چوشیں ناؤدگیں گوش ئے۔ منء را کہ دلمرادؔ سانگ کنگی بوتیں گڑا منی حال چوش نہ بوت آہ!! پیشی مرداں راست گوشتگ کہ مردین بے وفائیں چیزے۔ 
	شاتو ؔؔءِ ھبراں پہ رحمدل ؔءِ دل ترک ات ءُ جگر آپ بوت ءُ جواب ئِے دات کہ شاتوؔ! من ء معاف کن من سہ وارت کہ تئی نازرکیں دل ء را کُدینت۔ منی ساہ ء گوں تئی ساہ بستگ۔ تو پہ وتی جنینی جاگہ ء انکرگ قربانی داتگ من پہ مر دینی جاگہ ء دہ ھمنکرگ کنگ ءِ واستا تیار اوں بلے تو مرچی ء چہ رند لوگ لوگ ء مہ رو مہ پنڈ مہ ور۔ تئی پشک ءُ گُشان ھم دِرتگ ءُ چنڈ چنڈ انت۔ ھژدہ جاگہ پہ پُچک مان داتگ انت تو صحب ءُ بیگاہ ء منی گہار گرانازؔ ءِ کر ء برو ترا ورد ءُ وراک دنت ۔ تئی پشک ء گوں آبریشماں ءُ گُشان ء گرآں آئیء دیاں آگشا د گشاد ء تئی پشک ء دوچ ایت ءُ دنت۔ من یک اشتاپی کارے ءِ وستا باھوؔ روگ ء اوں اگاں خدا بہ کنت ماھے ء چہ رند پدء کایاں تئی ءُ وتی سانگ ءِ ھبر ء یک سرے پر کن آں۔
	رحمدلؔ باھوؔ شُت۔ شاتوؔ صحب ءُ بیگاہ ء گراؔناز ءِ کرء شُت ءُ آپ ءُ نان کت۔ گراناؔز ء گشاد گشاد ء آئی پشک پر دوچ ء کت ءُ گور ء دات۔ شاتو ؔاوں وتی پر دوچیں پشک ء ءُ ستارہ والائیں سریگ ء چوبانور ء بوت۔
	بازار ء چو چارگ ء ات کہ شاتوؔ ء یک یارے داشتگ اے پشک ءُ گشان یار ء داتگ انت۔ لہتینء گوشت کہ انّاں مات ء چہ مرد ءِ زرّاں دُزّی کتگ ءُ پشک ءُ گشان گپتگ داتگ انت۔ ھمے حال ولی محمدؔ ء را سر بوت انت ءُ جنین ءِ سر ء زہر گپت کہ خدیجہؔ ! حرامزادہ ! دروگ نہ بندئے، تو پرچا منی زرّ زرتگ انت ءُ وتی دُتک ء پشک ءُ گشان گپتگ انت۔خدیجہؔ ء بیچار گء بازیں پیر قلندر ءُ زیارتانی سوگند وارت کہ حرام انت کہ من وتی دُتک ءِ پشک ءُ گشانانی حال ء سئی آں۔ ولی محمدؔ زہر گپت کہ گڑا کےء داتگ انت مات تو ئے نوں گوش ئے من سئی نیاں۔ مرچی کے پہ کے ء دہ پانزدہ کلدار ءِ مال ء پُرّکنت۔ اگاں تو سئی نئے گڑا بزاں تئی چُک ء پروت ء یارے داشتگ بلاھیں جنین چُکے۔ سانگ نہ دئے ئے۔ شپ ءُ روچ چو ڈاچی ء ویل انت۔ دلمرادؔ چو نیں مالدار مردے ات۔ مرد ء تئی چُک ءِ واستادو بندر مگ، دو ڈاچی، دو مادگ، پنجاہ سُہر پہ جہاز ء دات ۔ دگہ دو سد کلدار ، بیست من دان ، دو من روگن، یک جُل ءُ نپادے پہ پر داچ ءُ بلا ءُ بترانی واستادات تو نہ منّ اِت کہ منی چُکء دوست نہ بیت کہ پیر انت تو وتی چُک ءِ ھبراں کپتگ ات ئے۔
	 ولی محمدؔ ءِ چرے گپاں خدیجہؔ باز غمگین بوت۔ آئی را ھم باور بوت کہ منی چُک ء ضرور وتی نا چاری ءِ سوبء یک یارے داشتگ آئی ءِ مات من بوتگ اوں۔ من وت یک آنا یے نہ داتگ۔ مرچی دگر دگر ء را بے مطلب ء دہ پانزدہ کلدار ءِ مال ء نہ دنت شُت ولی محمدؔءِ دست ءُ پاداں کپت کہ من وتی چک ءِ ھبراں کپت آںءُ وتی ھبرء را گڈات نوں من چد ءُ دیم بد نام سیاہ روباں۔ تو ھیلہ کن انگت پد اء دلمرادؔ ء را ٹہین کہ من چکء سور دیان۔
	ولی محمدؔ ء پدء دلمرادؔ ء راٹہینت جہاز ءُ پرداچ گیشنگ بوت انت شاتو ؔبشانہ (کلّہ) ء بوت ءُ بانور بوت۔ یک نیمگے چاپ ءُ نازینک ءُ ھالو ات دومی نیمگ ء ناچ، ڈھل ءُ کنژری ات کورگان ءُ نشانہ جنگی بوت دلمرادؔ تحتان شُت۔ سور ءِ سیمی روچ ء رحمدل ؔءِ گہار گراناؔز اتک شاتوؔ ء را رحمدلؔ ءِ نیمگء سور مبارکبادی دات ءُ گوشت کہ ترا وتی مالداریں مرد مبارک بات۔ من اے گلّہ ء نہ کن آں کہ تو گوں من بے وفائی کت، بلکیں وتی بخت ءِ گلہ ء کن آں کہ منء را مال ئِے نہ داتگ۔ تئی مات ءُ پِسّوؔ ءِ چم ماں مالاں سک ات انت آھاں ترا پہ دلمرادؔ ءِ دست ء دو بند رمگ، دو ڈاچی ءُ چار مادگ ء بہا کُت۔ تئی اے قیمت منء را در نیتک۔ نوں من گوں ستکگیں دل ء چرے سرزمین ء باز دُور روگ ء اوں ءُ پہ مرگ روگ ء اوں نوں تو من ء اے دنیا ءِ تہ ء دیست نہ کن ئے۔
	رحمدلؔ ءِ اے کُلہءُ حال شاتوؔ ءِ واستاچہ گرند ءُ گروک ء تیز تر ات انت ءُ دنیگا آئی ءِ نارزکیں دل پہ رحمدلؔ ء چو بُلبل ء نالگ ء ات بلے آیک زورے ء بانور کتگ ات ۔ ھما دمان ء گوھری تپ ء ماں رُپت گج ءُ کپ بوت ءُ جہل بیگاہ ء آئی ءِ جنازہ دیم پہ قبرستان ء روگ ء ات۔ (2)
٭٭٭

					










دہ ہزار ءِ نوٹ

	کسانک ءُ ڈولداریں بے مٹ ءُ بے درویں ، زر نازؔ ءِ رنگ ءُ دانگ ءِ اوصاف کنڈ کُنڈ ء شتگ ات۔ بیوس خاؔن ء را آئی ءِ دشتاری ءِ نام پِرات۔ اگاں دُنیا ءِ توکء یکے گل ءُ شادمان ات تو بیوس خاؔن ات کہ پاگ ءِ چوڑمِکّ ات ءُ سنٹ ماں نودان ات ءُ گشت۔ وتی قسمت ءِ سرء پہرا ت کہ بے مٹ ءُ بے دروریں جنکانی تاج ءُ پلّ ! درد انگیں زر ناؔز آئی ءِ بہر ء کپتگ ۔ بیوس خاؔن آروچانی باز بے آرامی ء گوں انتظار کنگ ء ات ۔ کہ کدیں بہ بیت ڈُہل بہ گُرّ انت، چاپ ءُ نازینکءُ توار بہ کنت لوٹکی پہ لوٹگء بہ چکرّانت ءُ زر ناؔز ءِ کونشیں دست ءُ پادھنّی بہ بنت۔ گوں سوری گُد، بُوہ بُس سہت ءُ زیوران بہ سمبھ ایت ءُ ماں بشانہ ء بانور بہ بیت۔ من سالونک بہ باں ءُ تحتان بُروآں۔ اُفّ! اے چونیں وشیں گپے ات کہ، " دُور ء اِت کہ سالونک گوز ایت" "سرگوپ منء را گوزگ میل ایت ءُ من دست ء کیسگ ء بہ برآں ءُ سر گوپ ء دہ کلدار بہ دیاں" ھمے خیال ات انت کہ وار وار بیوس خاؔن ءِ دل ءُ دماغاں اِت انت ھمے خیال ءُ اومتیانی ھاتر ء آ گل ءُ شادان ات۔ زمستان ءِ زور ءُ چلّہ ھشک ات۔ گوھرء زھریں کرگ کُشتگ انت ۔ شپ ءِ سردی دل ءُ لاپاں پُترگ ء ات۔ لوگانی توک ءِ بنڈ ءُ بُناس ات۔ زر ناؔز ءِ پت میرؔان ء ھم دور ء یک لوگے ء بنڈ ءُ بُناس کتگ ات ءُ ھمے شپ ءِ یک اتکگیں مہمانے ء گوں گپ ء ات:
مہمان: واجہ میران ! پر تو من میر دولت خاؔن ءِ کُلہے آورتگ۔
میراؔن: (حیرانی ء گوں) پہ من میر دولت خاؔن ءِ کُلہے ؟
مہمان : جی ھو! گپ خیر ءُ تئی فائدگ انت ءُ گپ ایش انت کہ شر ء شرمے نیست۔ من ء میر دولت خاؔن ء پر تئی زرناؔز ئیں چُک ءِ زاماتی ءِ واستا قاصد کتگ ءُ دیم داتگ؛
مہمان ءِ گوں اے گپ ء میراؔن یک برے سیاہ ءُ شونز ءُ زرد ترّ اِت ءُ پدء درّائینت ئِے کہ دلشاؔد! زانا تئی میر دولت خاؔن ء معلوم نہ انت کہ من وتی چک ءِ واستادر کسانی ء زاماتے داشتگ ءُ من غریبے آں ۔میر دولت خاؔن ملک ءِ حاکمءُ سردار انت منی چُک ء را آئی گواتگرءُ بُرزیں ماڑی ءِ توک ء جاگہ نہ بیت دلشاؔد ء درّائینت کہ من ء معاف کن من سہ وارت۔ اے گپ مارا گاھے معلوم نہ انت کہ تو وتی چُک ءِ واستا یک زاماتے داشتگ اگاں مارا معلوم بوتیں ما اے گپ ء را وت نہ کت بلے واجہ ! تئی زامات کے انت۔
میرؔان:واجہ بیوس خاؔن منی چک ءِ کسانیءِ دشتا رانت ۔
دلشاؔد: آئی ء تئی ءِ جہیز ءُ پرداچ چے داتگ؟
میرؔان: ھر چی کہ مئے قوم ءُ ٹک ءِ رواج انت دُرس داتگ ئِے
دلشاؔد: واجہ میرؔان! شمے قوم ءُ ٹک ءِ رواج جہیز ءُ پرداچ ھیلا بلاے پنچ صد کلدار ے ءِ بہ بنت۔ میر دولت خاؔن ترا را دہ ھزار ءِ سبزیں نوٹ دنت۔ تا زندگ ئے عیش بکن۔
میراؔن ء دہ ھزار کلدار واب ء نہ دیستگ ات۔ دہ ھزار کلدار ءِ نام اشکنگ ء چہ ھنچش ات کہ بہ تس ایت ۔ دیراں خیال کُت ءُ درّائینت ئِے کہ۔۔۔ دلشاؔد! گڑا من وتی پیسری زامات بیوس خاؔن ء را چے جواب بہ دیاں ؟
دلشاؔد: تو پمیشی غمگین ئے۔ اے آسانیں گپے ۔ تو آئی ء را دہ ھزار کلدار ءِ گٹ ء بہ جن ۔ آ کُجا دہ ھزار کلدار آورت کنت ضرور پُشت ء کنز ایت۔ 
میراؔن تو راست گوش ئے۔ بلے منء را ملک ءِ کچک شگان جن انت کہ فلانی ء زر ءِ ھوس ء وتی پیسریگیں زامات یلہ دات۔ وتی چُک پہ دہ ھزار کلدارء بہا کُت۔ دنیگا مئے ٹک ءِ توک ء اے ھبر سک عیب انت۔
	دلشاؔد: واجہ تو زوراکے ئے۔ تو نہ زان ئے کہ زرّ ء مرچاں شیر ءِ پونز گپتگ۔ یکے ء را مرچاں زرّ بہ بیت تری آدار ء سوا ر بہ بیت کس حراب نہ گش ایت زرّ طعنہ جنوک، پدگوشوک درستانی دپ ء بند ایت۔
	دلشادؔ ء ھمے ھبر کت انت ءُ کٹو پگ ء دہ ھزار کلدار ءِ بنڈلے چگل دات ، نوٹانی گندگ ء گوں میراؔن ءِ آنجگ سِست ءُ ھبر گوست ، درّائینت ئِے کہ ۔۔ دلشاؔد ! وتی واجہ میر دولت ؔخان رندانی سردار ء سلام کن کہ تئی زرّیک برے منی کرّء امانت انت تاکہ من وتی پیسری زامات ء یک سرے بکن آں۔ بیوس خاؔن لوگ ءِ پشت ء اُشتاتگ ات، اے درستیں گپ ءُ تران اشکت انت ئِے۔ شپ مائیکانی چو شیر ء ات سردی کپگ ء ات مشکانی آپ بستگ اِت انت بیوس خاؔن چہ سردی ء بے خبر ، بازار ء چہ ڈن یک ڈینبرے ءِ سر ء نشتگ ءُ سر جہل ات۔ نہ آئی ء را گوھر ءِ پروہ ات ءُ نہ سردی ءِ ترس۔ دلشاؔد ءُ میراؔن ءِ گپاں آئی ءِ د ل ءُ لاپ بُن داتگ انت۔ یک نیمگے ء آئی دل ءُ دماغ توک ء زرناؔز ءِ آسکی چم ، ماھیں دیم سُہریں انارک ،سیاہ ءُ سبزیں ملگور، گوبزوکی سرین ءُ تلکی میان ات دومی نیمگ ء دہ ھزار کلدار ئِے شوھاز کتگ ، پرچا کہ بلوچانی اے قول وار وار آئی ء ر ایا د آتک کہ نا مرد ءِ جن روت بلے مردءِ دشتار نہ روت۔
	 آئی ء خیال کُت کہ زر ناؔز منی ساہ، منی ارواہ، منی چمانی روک ءُ زندگی انت۔ آئی ء را منی دشتار ی ءِ نام پرِ انت ۔ آ نو ں منی ننگ ، منی عزّت، ءُ منی غیرت ءِ انت۔ آئی ءِ روگ منی ننگ، غیرت ، منی عزت روگ انت۔ آئی ء را پدء بلوچانی اے قول یاد آتک کہ " نامرد ءِ جن روت، بلے مردءِ دشتار نہ روت" بلے دہ ھزار کلدار ءِ شوھاز کنگ ء آئیء غمگین ءُ پریشان کتگ ات۔ آئی ءِ واستا زر ناؔز ءِ ھاتر ء وتی ساہ وتی جان ءِ دیگ باز آسان ات بلے دہ ھزار کلدار ءِ شوھاز کنگ پر آئی چو کوہ ء گران ات۔ آئی ء ھمے فکر ءُ خیالانی توکء گوپشیں زمستانی شپ ء ماں ڈینبر ءِ سرء روچ کُت۔
	آ بیوس خاؔن کہ پاگ ءِ چو ڑ ئِے مِک ات ءُ پہ کش ملّ ات ءُ وتی قسمت ءِ سرء پہرات ۔ مرچی چہ وتی زندگی ء بیزار ءُ نالاں انت آئی ءِ دیم ء زردی یے ء ماں شانتگ ات۔ جندئےِ ھنچو عاجز ءُ لاگر ات کہ گوش ئے انوں چہ قبر ء دراتکگ ۔ جان ءِ ھون ءُ گوشت ء یلہ داتگ ات۔ نہ گوش ئے آ بیوس ؔخان ات کہ پیریگیں روچ ء ماں بازار ء کش ملّ اِت ۔ مرچی اگاں آئی جان ءِ گوشت ءُ کالگ ء یلہ داتگ ات۔
	بلے آئی ءِ کست ءُ کنیگ روچ پہ روچ چو مستیں لیڑو ء گروناک ترّان ات۔ آئی ء وتی مرگ قبول ات لیکن دُردانگیں زرناؔز ءِ جتائی آئی ء ِواستاسک گران ات وتی پت ءُ پیر کی ھپت پُشت ءِ کٹ اتگیں زمین‘ جائداد کہ ھیلا بلایے پنچ ھزار ئیگ ات۔ کمکے آئی ءِ دلءِ توک ء اے ھبر ءِ واستا تسلی بُوت۔ کہ شپکی (کاچاق) ءِ زورانت اے پنچیں ھزاراں دورند ء چہ گوا درء گُد کن آں ءُ پہ کوئٹہ ء بہا ء برآں۔اے پنچیں ھزار دہ ھزار بنت ۔ دو ماہ پُرّیں گوست، بیوس ؔخان ءِ ھچ پد ءُ سوج نہ بُوت بازار ء حال چکرّگء ات کہ بیوس خاؔن ءِ گد ءُ مال گرگ بوتگ انت ءُ جند ئِے ماں مچءِ قیذخانہ ء قیذ انت۔ بیوس خاؔن ءِ بیگواھی ء چہ میراؔن گل ات ءُ شگرئِے چہ خدا ء گپت کہ بیوس خاؔن وش ءُ آسودگ ء چہ منی سرء کپت ۔دولت خاؔن ء را نپرے پر کُت کہ دیم ءِ ماہ ءِ دہ ء تئی سوراِنت وتی تیاری ء بہ کن۔
	دولت خاؔن ءِ سور ءِ گرانڈ ، پس دان ، ھنّی ءُ ر وگن ، پچ دُرس اتکگ انت دان درشی ءُ سور ءِ تیاری وبیگء اِت انت۔ سور ء پنچ روچ پش کپتگ ات کہ بیوس خاؔن چہ درنگیب ء آتک ءُ دہ ھزار ءِ یک بنڈلے نوٹ میراؔن ءِ دیم ء چگل دات میران ءِ نُک چہ نادوکان ھشک بُوت، حیران ات کہ نوں چون بکن آں ۔
	گوریچ پہ شل کشّگ ء ات ۔ دنزءُ لاٹوران بازارسرء زرتگ ات میراؔن ء نوان کتگ ءُ نشتگ ات ءُ گوں دل ء جیڑگ ء ات کہ دہ ھزار کلدار میر دولت خاؔن ءِ زرّنگن ءُ آئیء وتی سور ءِ گد ءُ پچ ھنّی ءُ روگن درس دیم داتگ انت ھمے ما ہ ءِ دہ ء پنچ روچ پش کپتگ آئی ءِ سور انت۔ دومی نیمگء منی اولی زامات بیوس خاؔن ء ھم دہ ھزار کلدار آورتگ ۔ نوں من شر بد نام ءُ سیاہ رُوباں ۔ راج ءِ توک ء پولنگ ءُ عیب دار باں۔ اے چہ کارے کہ من کُت دست ء وت وتء را بدنام ءُ سیاہ رو کت نوں نہ دولت خاؔن وتی زرّءُ گد ءُ پچّان ء پدء زورایت نہ کہ بیوس خاؔن ۔ 
	بیوس خاؔن ء را ھچ میار ءُ گناہ پر نیست کہ آوت منی چُک ءِ کسانی ءِ دشتار انت۔ آئی ء اے دہیں ھزار کلدار پہ وتی بلوچی ننگ ءُ غیرت ء آورتگ انت۔ میر دولت خاؔن وتی زر ّءُ مالاں پدء نہ زُورایت کہ یک مزنیں مردمےءُ رند انی سردار انت ءُ آئی ءِ سور ءِ دست ءُ دپان انت۔نون پدء زرّانی زُورگ آئیءِ واستابدنامی انت اناگہ آئی ء را خیال پیدا بُوت کہ بیست ھزار کلدار منی دست ء چرا ھبر ء کہ سیاہ رُو ءُ بد نام بہ باں پرچاحیاتکؔ ء را یک ھزار کلدار مہ دیاں کہ آ پہ یک دانگے ناہ ء (حُرماگ ء ) مردمے کُش ایت بلّے کہ بیوس خاؔن ء را چہ منی سرء پرّ ین اِیت کہ آ چہ دولت خاؔن ء غریب تر انت۔ 
	شپ ءِ یک وھدے ات مہلوک چہ واب ء بے سد ءُ سما ات لد ی ئیں بینگ چہ گپسگ (غوکگ)ء کپتگ ات انت کہ انا گہ مرد کشیں حیاتکؔءِ دہ تیری تپنگ ء توار کُت۔ بیوس خاؔن ء غر یبی ءِ گرمیں تیر ماں دل ءِ کل ّء وارت۔ آئی ءِ ارواہ ماں آزمان ء روگء ات ءُ چہ ارواہء یک دراج کشیں توارے درآ ٓیگ ء ات کہ " نا مرد ءِ جن روت ، مرد ءِ دشتار نہ روت" 
	اے توار ء بازار ءِ تمام مردم چہ واب ء پاد کت انت زرناؔز ھنچو کہ واب ء جہسرّات۔ ھنچو آئی ءِ زبان ء چہ دراتک کہ اُفُ! بیوس خاؔن ترارا کُشت اِش ۔ من چیا زندگ آں۔" یک ھیسکارگے جت ءُ ساہ گوں ھیسکارگ ء گوں دراتک۔ آئی ءِ ارواہ ء چہ ھم چو بیوس خاؔن ءِ ارواہءِ ڈول ء یک آوازے درآیگ ء ات کہ " مرد ءِ دشتار نا مرد ءِ بگل ء نہ وپس ایت"(3)
٭٭٭










داشتہ

	سے سال ء ھور ء نہ گور تگ ات۔ ڈکّال ءِ تہلیں روچاں مخلوق ءِ نُکّ چہ نادوکاں ھشک کُتگ ات ، وردنی مال چہ کساس ء زیات گران ات۔ غریب مردم ءِ بہا زورگ ءِ پیم ء نہ ات۔ غریب ءُ بزگراں پہ لُنکہے نان ءُ ناہ ء چلُک جت۔ مکہیں مات ءُ حاریفیں پتاں چمے لاپ ءِ جنجال ء وتی ھما سولیں پُسّگ سرء بارات انت کہ آواں پہ مرادے ماں شاگیں گوانزگاں پہ نازینکءُ چنڈینگ رودینتگ ات انت ءُ ھما چُکّانی یک وشیں ءُ شیرکِنیں گپے ءِ سرء ماتاں وت ء را روچے سد بر اں شنک جتگ ات۔ مرچی پہ دانگے ناہ ءُ لنکہے نانءِ سرء مات ءُ پتانی دعا ءُ پسادتانی چیرء ات انت۔ اے نان ءُ ناہ ءِ نیستی ء چو جاتوگ ءِ ڈول ء ھچ لوگ رد نہ داتگ ات۔ کس ء کسی امداد کُت نہ کُت۔ ھر کس چہ وتی ھیداں جان شود ات۔ ھر جا ءُ ھر کجا نانءُ ناہ ءِ نیستی ءِ سرء کوکار ءُ فریاد ءُ زاری ات۔ بیچارگیں لشکوؔ ھم ھمے بوجیگ ءِ تہء گوں وتی جن ءُ چُکاں کہ آ نُھ ساھدار ات انت سوارات گوں ۔ آئی ءِ چّماں برز ء آزمان ءُ جہل ء نان ءُ ناہ ءِ نیستی ءِ لُنجیں دریا ب ات۔ نان ءُ ناہ ءِ تیاب ءِ رسگ ءِ واستاآئی کرّء خدائی امید ء چہ بید دگہ ھچی نیست ات۔ 
	شامانی وھد ات لشکوؔ ءِ کرگینیں لوگ ءِ توک ء پچ ءُ پاگ ءِ باندات ء آس روک نیست ات۔ آئی کسان کسانیں چکّاں ولک ولکے پِر ات۔ آئی کسان کسانیں چُکاں نان ءُ ناہ ءِ نیستی ءِ شعر ءُ گریوگ ء را دپ ء کتگ ات۔دومی نیمگ ء سولان ؔکہ آوانی ھمساھگ ات ءُ چہ حکومت ء موجب رست ئِےءُ چہ ڈکّال ءِ تہلیں روچاں بے سُدّءُ سما ات۔ آئی ءِ وشیں نارشتانی بو ءُ تا نوک ءِ توار ء لشکو ءُ آئی ءِ جنّ ءُ چُکانی ھوش بُرتگ ات۔ اگاں لشکوءُ آئی ءِ جن ءُ چُکّان یک امید ے ھست ات تو آ سولانؔءِ وشیں نارشتانی بو ءُ تانوک ءِ ٹیپ ٹیپ ءِ توار ات ۔
	ھنچو کہ جنگلی تولگ ءُ ھپتار ماں تہاریں شپاں گواشانی تہ ء بوگران بنت ءُ دہقانانی کلّ کتگیں کُوٹگ ءُ تیجگاں (حربُزگاں) در کن انت ھمے پیم ء لشکو ءِ دو کستریں چُک شمبو ؔ ءُ زرنوؔ چہ لوگ ء دراتک انتءُ سولان ءِ وشّیں نارشتانی بُو ءُ تانوک ءِ ٹیپ ٹیپ ءِ توار ء گرِان اِت انت ءُ نان ءُ ناہ کنان اِت انت دیم پہ سولان ءِ لوگ ء تچان ءُ روان اِت انت ءُ لشکو ؔآوانی رندء کپتگ ات۔ لشکو وتی چُکّان ء ھمودء رسینت کہ آواں سولاؔن ءِ پریں نارشتانی لوھیگ ءُ تینُک ء را چپ ءُ چاگرد کُتگ ءُ نشتگ اِت انت۔ بائد ھمیش ات کہ سولاؔن ء لشکوؔ ءِ چُکّان ء چار لگت ءُ شہمات بہ جتیں۔ ءُ چہ وتی لوگ ء در بہ کُتیں۔ پرچا کہ اے دنیا ءِ باز کوھنیں رواجے ات کہ ھرا میر ے غریب ء را چو کُچک ءِ ڈول ء وتی لوگ ءِ دپ ء نیل ایت بلے خدا بہ زانت کہ آئی ء چو پر چا نہ کُت ءُ لشکوؔ ء درّائینت کہ ملک سک خوار ءُ ڈکّال انت۔ من شمئے خوار ءُ عذابی ءِ حال ء سرپد آں تو منی ھمساھگ ئے ءُ مارا شرم کئیت کہ من تہنا بورآں ءُ تو گوں وتی جن ءُ چکاں گشنہ لاپ بوپس ئے۔ لوٹ آں کہ کمے تئی امدا دء بکن آں ءُ وتی ھمساھگیءِ حق ء ادا بکن آں ۔ کور چے لوٹ ایت دو چمّ روژنا۔ لشکوؔ ء درّائینت کہ تو منی سر ءُ مال ءِ خدا بُندئے ءُ منء را چہ تو ھمے امید بوتگ تو اگاں پہ من چُشیں کارے بکن ئے تا زندگ آں تئی شکر ء ادا کت نہ کن آں ما نُھ ساھدار ایں، مرچی سے روچ اِنت کہ وردنی چیز مئے لاپ ء نہ شتگ۔ سولاؔن ء درّائینت کہ منء را پچ ءُ پاگ ءُ لوگ ءِ رُپت ءُ ر وپ ءِ واستا یک داشتہے دارگی اِنت کہ آئی ء را من ماھے پنچ کلدار ءُ لاپ دیاں۔ چہ دگر ء پر چا تئی ماھیں چُک ء مہ دارآں کہ بِلّے اے ڈکال ءِ سیاھیں روچاں لاپ ئِے چہ شمئے سرء نہ کپ ایت ءُ شمارا ھم چانودپارے دنت گوں لشکوؔ ء درّائینت کہ منی چم سارت بنت۔
	ماھلؔ سولاؔن ءِ داشتہ ات ۔ درپ ءُ دارگانی پُر کنگ ، لوگ ءِ رُپت ءُ روپ، دان درشی ءُ آپ آری، کنور ءُ کار دُرس آئی ءِ سرء اِت انت۔ سولاؔن ءِ لوگ ءِ مستر ءُ کستر ات ءُ سولاؔن ءِ نیمگ ء آئی ء را اجازت ات کہ وتی پت ءُ براتان ء چانو ءُ دپارے بہ دنت گوں۔
	بیچارگیں لشکوؔ گل ات کہ ڈکّال ءِ تہلیں روچ چہ منی سرء کپ انت۔ خدا بادشاہ انت۔ اگاں یک درے بندایت دگہ درے ضرور پچ کنت، وتی بندگاں پہ شُد ءُ تُن نہ کُش ایت۔ملک ء اگاں ڈکّال ءِ تہلیں روچاں کمکے آسان تر کنت۔
	 شپ ءِ یک وھدے ا ت ، مخلوق وتی وتی لوگاں گوں وتی حاتونیں جنان ات انت ءُ ھچی ءِ سُدّ ءُ سما نہ اِت انت۔ بازار ء ھچ چڑکہ نیست ات۔ بلے ماھلؔ ءِ مات ءُ پت ھرّ ھرّگریوگ ء اِت انت ءُ آوانی چم ارس ءُ لمپ اِت انت۔ ماھلؔ آوانی دیم ء نشتگ ات ءُ زمین ءِ چُنڈگ ء ات۔ مات ء وتی وسّ کُت ءُ وجود ئےِ ھلّینت کہ ماھلؔ ! بگوش کہ تئی لاپ کے ء پُر کتگ۔تو مار اسیاہ رو بنام کُرت۔ ما داں سیادان ء وتی دیم ء پیش داشت نہ کن ایں۔ تو وتی پت ءِ اسپیتیں ریش سرء پیرستانی پولنگ کت انت۔ دریگتیں ما ترا پیدا مہ کتیں ۔ ما حیران ایں نوں ترا چون بکن ایں۔۔ بلے ماھلؔ ء زکّگے نہ کُت ءُ برابر سر ئِے جہل ات ءُ زمین چُنڈگ ء ات۔ لشکوؔ ء ھبرے سرء شُت، لوگ ءِ درتکگیں زحم ء را ایرئِے کت۔ چہ جفت ء کشت ئِے ءُ ماھل ءِ سرء ساھیل ئِے کتءُ درّائینت کہ تو مار ا شرّیں نامے داتگ۔ گوش ئے گوں بگوش اگاں نا گڑا اے زحم وت انوں سلا ہء سندایت۔ ماھلؔ ء زحم ء را ماں وتی سرء ساھیل ء دیست جان ءِ ھون ءُ گوشت ء یلہ دات ، چہ مرگ ءِ ساھار ء آئی زُبان ء چہ ھنچو دراتک کہ سو س و ل لان ء۔ـ۔۔۔
	سولاؔن ءِ نام ءِ اشکنگء چہ لشکوؔ گنو کی ء گپت۔ چو جِنّی گنوک ءِ ڈول ء یا نوک ھبر زانتیں گوانزگی طفل ءِ پیم ء آئی ءِ زبان ء چہ پد ماں پد درایگ ء ات کہ سولاؔن !سولاؔن !سولاؔن ءُ زحم جُفت ء شُت۔ ھنچو کہ ھر تیارینےءِ نام ءِ اُشکنگ ء چہ غریب ءِ زحم جُفت ء در نئیت ۔ پرچی کہ کور دارگ ءِ جاگہ ء کُچ جنت۔ بیچارگیں لشکو چو گوھری تپ ءِ گپتگیں مرد ءِ ڈول ء لبجگء ات کہ ڈکّال ات، من شدیک ات آں درتہ پُچ ات آں، ھمشام ءُ ھم نہاری ات آں ۔ ڈکّال ءِ گوازینگ ءِ واستامن اُشتر، پس ءُ گوک بز ءُ میش بہا نہ کُت ، چے بہا کُت ؟ وتی ننگ ، وتی غیرت ءُ ناموس، منی ننگ ، منی غیرت، منی لّج ءُ حیا ءِ قیمت ؟ یک لنکہے نان ءُ ماہ ءِ پنچ کلدار ! اُف اے پراہ ءُ دراجیں دنیا ءِ تو ک ء ھر چیز گران انت۔ پس گران انت ، اُشتر گران انت ، حر ءُ گوک گران انت، بلے غریب ءِ لجّ ءُ حیا ننگ ءُ نامو س ارزان ءُ باز ارزان اِنت۔ آہ! کہ اے امیر ءُ زر دار یک حرے پہ ھزار کلدار ء زور انت۔ بلے غریب ءِ غیرت ء را ایشانی دیم ء ھچ قیمت نیست۔ من نہ زانت کہ واجہ سولاؔن ءِ اے گر م ءُ شیر کنیں لنکہ منی ننگ ءُ غیرت ءِ قیمت بنت ءُ یک روچے منی نُک ء چو کُچّل ء زہر کن انت۔ لشکوؔ ھمے لبجگ ءُ گڑ گڑیانی توک ء تُست ءُ پدء ھچبر بود ئِے نہ کُت۔
	لشکو ؔءِ ناگہانی مرگ ءُ ماھلؔ ءِ لاپ پُری ءِ حال نوں سجہیں بازار ء شِنگ ات۔ لشکو ءِ لوگی ماں لوگ ء موتک آرگ ء ات ءُ سولاؔن ء را وتی اے کمال ءِ سرء پہرات کہ دنیا ءِ مردم چون نادان ءُ بے عقل انت کہ پہ یک غریب ءُ ناداریں مردمے ءِ کشگ ءِ واستا زحم ءُ تُپنگ چِست کن انت۔ بلکیں غریب ءِ گردن ء را یک لُنکہے نان ءُ دانگے ناہ چو شیرازی بیریں لُڈء گندہ تِر بُرّایت۔
	غریبیں لشکوؔ ءِ جنازہ چار مردم ءِ بڈّ ء ات ءُ پہ قبرستان ء روگ ء ات انت۔ سولاؔن وتی دوست ءُ ساڑیانی دیوان ء نشتگ ات ءُ چہ پہر ء (فخر ء) گردن ئِے بلند ات۔آئی ءِ کندگ ءِ ٹہکگانی توار ءُ دوستانی واہ واہ ءِ بوست ءُ باس ء دیوان جاہ سرء زرتگ ات ءُ سولاؔن ءِ دپ ءِ توار ات کہ دراول ء کہ من دست جت چو نر آسک ءِ ڈول ء گبندئےِ کت ءُ منء را یک ھنچیں آتینہے جت ئِے کہ من پشت ء سر کپت آں۔ گوں من ناراض بوت ءُ منی لوگ ءِ آپ ءُ تام حرام کت ئِے ۔یک دوستے ء توک ء درّائینت کہ درا ول ء باز ترند بوتگ ،ھاں ترندی ءِ گپ ء ئِے مہ جن قصّہ ء گوشدار ۔ گڑا من آئی دست ءُ پاداں کپت آں۔ چرآئی ء معافی لوٹ ات ءُ منّتوار بوت آں ءُ سوگند ءُ مسام کُت کہ تو اے رندی پہ خدائیگی زہر مہ بو دگہ رند ء پہ من چوش کنگ حرام انت۔ گڑا چہ منی بازیں منت ءُ لیلایاں وشان بوت۔ دگہ دوستے ء درّائینت کہ کم بخت ء پہ وشانی ء ھم دیر نہ کُتگ۔ دگہ آوازے آتک کہ وشان نہ بیت چون کنت، ادء غلّہ ءُ گوشت ئِے سیاہ لاپ کتگ وتی لوگء آئی ء را پُر ءُ گرمیں جس رس ایت۔ شما گپ ء بل ات ۔ سولاؔن ء درّائینت۔ ھو مئے گوش گوں تو انت جواب رس ایت ۔ من حیران ات آں کہ چون بکن آں ءُ ایشی ء را چے پیم ء وتی دام ءِ توک ء بیارآں ۔ یک روچے یک ھبرے منی مغزاں آتک کہ جنین آدم ء وتی صفت ءُ ثنا سک وش بیت ءُ آئی را سہت ءُ زیور ءِ ھم باز دوستی ھست چوش باز براں بوتگ کہ جنین آدماں پہ یک جفتے دُرّ ءِ واستاوتی مرد یلہ داتگ انت۔ یک روچے نیمروچ ءِ وھد ء من ء آپ ءُ تام ئےِ کُت ءُ من درّائینت کہ ماھلؔ تولائق ء یک لوگی بانکے ئے۔ اگاں تئی گوشاں پدءُ دیم ء ڈنڈاری شپیں دُرّ، آسکی گردن ء ھار ءُ بادام ، شیپگیں پونز ء پُلّک ءُ گرانزی، ماری لنُککاں تلاہ ءِ چلّہ ءُ مندریک مان بہ بیت تو چو چاردہی ماہء بئے ءُ پدء من درّائینت کہ ماھل ؔاگاں تو من ء پہ فقیر ے ء بخشائے من تئی زرخریدیں گلام اُوں۔ من سوگند وارت کہ من ترا سانگ کن آں ، وتی لوگ ءِ بی بی ءُ بانک کن آں پر تو دان درشیںءُ آپ آریں مولدے دارآں ءُ ترا چہ سہت ءُ زیوراں لڈّآں نوں من چارات کہ منء را پہ نیم چمی چار ایت ءُ بچکندایت ۔ من زانت کہ نوں دام ء آتکگ من چہ وتی جاگہ ء چہ کنزات آں ءُ گلائیش کُت ءُ دپ آئی ءِ سُہریں انارکانی سرء ۔۔۔۔۔
	ھنچو آئی ءِ یک دوستے ء وتی ھر دود ست ماں زمین جت انت ءُ پدء ماں وتی سرء جت انت کہ اوھے منی سر بہ بات۔۔۔
	سولانؔ ء درّائینت کہ دیم ء گوشدار من دپ کہ آئی ءِ سُہریں انارکانی سر ء سک دات تو منء را ھنچو معلوم بوت کہ یک پیالی یے شہد منی دپ ء انت، من دیست کہ نوں وتی درستیں جان ئِے منی سرء یلہ داتگ ءُ دست ءُ پاد ئِے شلنگ انت۔ درستیں دوستاں یکبرء اے گُرک ءِ کردار ءِ سرء چو تولگاں دپ پچ کش ات کہ واہ واہ ! شر قسمت !
	ھنچو کہ سولاؔن غریبی ءِ شکست ءُ امیری ءِ فتح ءِ سرء گوں وتی دوست ءُ ساڑیاں گل ءُ شادان ات ءُ وتی قصّہاں ماں دوستانی دیوان ء پہ پہر کنگ ء ات ءُ آئی ءِ دوست آئی ءِ کمال ءِ سرء واہ واہ ءُ وتی شومی ءِ سرء گریوگ ء ات انت۔ ھمے پیم ء ماھلؔ ماں وتی پیشی دزگہارانی توک ء چہ شر م ءُ حیا ء گار، سر ئِے جہل ءُ چہ وتی زند ء بیزار ات۔ ماھل ءِ ھما دردانگیں دزگہار کہ گوں آئی ء بہارگاہ ءِ موسم ء ھمراہ بوتگ انت ءُ اے لیکو ء کہ ؂
	گورتگ ھور ء مئے ملک بہارگاہ انت
	نیم شمش ءُ نیم کہور کاہ انت
	 بُز گل ءُ میشانی چراگ جاہ انت
	لِیکو لِیکو مئے ملک بہار گاہ انت
گوں سارت ءُ وشّیں زیملے ء جنان بوتگ انت ماں ڈگاراں ، شمِش ، کاؤ ک، آلکو ءِ چنگ ء شتگ انت۔ مرچی ھما دزگہار آئی ءِ کرّ ء ھم نہ گوز انت۔ پرچا کہ آنوں یک کوٹکیں چکّے ءِ مات ات ءُ بازار ء آئی ء نام کلمانٹ ات ءُ تمام راج ءِ توک ء سبیل ات۔
	ھمے سبیل ءُ کلمانٹیں ماھل ؔاگاں گوں وتی رنگ ءُ دانگ ء یک مزنیں لوگے ءِ چُک بوتیںءُ آ چہ لاپ ءُ پُچ ءِ جنجالاں آزات ، سہت ءُ زیور ءِ نیستی ء بے پرواہ۔ تو آئی ءِ واستا ھزارانی ورنا پہ سد جان قربان بوتگ ات انت۔
	آئی جہاز ءُ پرداچ ءِ واستامیتاپیں گونگداں آپ ءُ ھنگام ندر بوتگ ات انت۔۔۔۔ بلے آیک غریبےءِ چُک ات ءُ غریب ءِ رنگ ءُ درنگ پر آئی مصیبت ءُ جنجال ءُ امیرانی واستا عیش ءُ تماشا ءِ سامان انت۔(4)
٭٭٭








سرشون:
1۔ ماھتاک اومان کراچی، نومبر،دسمبر 1951 
2۔ ماھتاک بلوچی جنوری، 1957
3۔ ماھتاک بلوچی , 1957,زمانہ بلوچی مارچ اپریل 1972 
4۔ بلوچی ماھتاک جولائی / اگست 1957 



















سیمی در
زبان
،
راجدپتر








زبان

پہ نوک باھندیں نبشتہ کارانی آسرات ءِ خاطرء واجہ قحطانی ءِ نوشتہ ءِ یک دو لوز بدل کرتگ انت یا جہد کرتگ کہ اصلیں لوزانی دیم ء بیاینت کہ وانگء سہولت بہ بیت۔ پریشی ما چہ شہ زانتیں نوشتہ کار ء پہلی لوٹ اٰیں، اُمیت انت کہ بد نہ بارت۔
						(شونکار)
	چیزے وھدانت کہ مئے ادیب ءُ زانتکاربلوچی زبان ء یک رنگءُ یک ساچ ء نبشتہ کنگءِ جہد ءُ کوشست ء کنگء انت۔ اے ردء من سوغات زمانہ ءُ اولس ءِ تاکدیماں بازیں نبشتانکے دیستگ ءُ ونتگ بلے واجہ محمد بیگ ءِ نبشتانک ء چہ بادُم دگہ ھچ نبشتانک ء چم گرم نہ بوت انت۔ آئی ء راجی نبشتہ (تصوری رسم الخط)ء بہ گِرتاں توارینک (صوتیات) ءِ سرء پہ زانتکاری ء گپ جتگ۔ دگہ لہتے زانتکاراں اے وڑیں لبزانی سرء کہ کئی انت یا کئیگ انت ، روگا انت یا روگء انت ءِ نبشتہ وڑانی باروء گپ جتگ۔ من منّ آں کہ ایش ھم نبشتہ ءِ دگہ دگہ وڑ انت بلے ایشانی شریداری گوں نبشتہ ء نہ انت بلکیں گوں املا یا گوں راست نبیسگء انت۔ ایشانی گیش ءُ گیوار چہ نبشتہ ءِ اڑ ءُچبّانی گیش ءُ گیوار ء چہ پد بیت۔
اے ھبر زانگ لوٹ ایت کہ اگاں یک زبانے یکیں رنگءُ ساچ ء نبشتہ مہ بیت گڑا اے چیز ھما زبانءِ وتی جندئیگ یا کہ ھما زبان ءِ ادیب ءُ زانتکارانی نزوری ءُ کمزوری انت۔اے وڑیں زبان نہ دیم ء شت کنت ءُ نہ کہ آ یک ادبی ءُ وانگی زبانے جوڑ بوت کنت۔ منی نزیکء اے کمزوری مئے زبانءِ نہ انت بلکیں مئیگ انت ۔ ایشیءِ میار ءُ پولنگ مارا پر لِچّ انت ۔ بائد ھمیش انت کہ ما وتء را چہ میاراں بے میار بکن ایں۔ کل ھمدلی ءُ ھمستکی ء بلوچیءِ واستا یک رنگءُ یک ساچیں نبشتہ یے دربہ گیج ایں ، ایشی ءِ کل پہناتانی سرء دید ءُ زانت ءِ رژن ء گپ ءُ رپ بجن ایں ۔ سراں زوری مکن ایں تا کہ ادب ءِ تہ ء بے ادبی مہ بیت۔
	دگنیا ءِ ھچ زبان ء وتی نبشتہ چہ مات ءِ لاپ ء گوں نہ بوتگ ءُ نہ آتکگ، بلکہ انسان ء ھزار سالانی جہد ءُ کوشست ء چہ زبان ء زاناں پہ نبشتہ ءُ وانگ ءِ شگل ء آورتگ ءُ سر کتگ۔ بلے زبان کواسانی نوکیں تہمیات ءِ رِد ء اے سائنسی ءُ ٹیکنالوجی دور ءِ تہء ھم یونانی نبشتہ ء چہ بادمُ دگنیا ءِ دگہ ھچ نبشتہ مکمل ءُ سرجم نہ انت، زبان پولاں چہ وتی نوکیں تپاس ءُ تہمیاتاں مارا زبان ءُ آئی ءِ نبشتہانی بازیں چلّ، پون ءُ رپنانی نشان ءُ شون داتگ ءُ سو گہ کتگ۔بائد ھمیش انت کہ ما چہ آواں نپ ءُ کٹّ گران ء چلّ ، پون ءُ رنپانء دربہ چن ایں ءُ جتا بکن ایں۔ اگاں ما چوش نہ کتءُ پد ء ھما چل ءُ پون ءُ رنپ پرگپت ءُ وتیگی کت انت گڑا ایشی ءِ معنا ایش انت کہ ماچہ زانت ء رژن زورگء ھیلدار نہ ایں کہ آئی ءِ نام جاھلی انت کہ جاھل ء را نُھ جُپت کائیگر ءِ زور مان۔زبان کواسانی نوکیں تہمیات ءِ رُو ء مکمل ءُ سرجمیں نبشتہ ھما انت کہ:
1۔ آئی ءِ آبینک (حروف تہجی) کُمک بہ بنت ءُ آگوں آسانی ء چہ دپ ء در بیا انت۔
2 ۔ یک توارے ءِ واستا ایوک ء یک آبے نہ بیت ۔ ھمے آب لبز ءِ سرء ، توکء ، گڑا ھر جاہ کہ بئیت ھمے یکیں توار ء بہ دنت۔
3۔یک توارے ءِ واستا دو یا سے آب مہ بنت چو کہ عربی ءِ(ث، س،ص) یا (ذ ، ض ،ظ،ز ) ھم توار انت۔ انگریزی ءِQ,C,K ھمتوار انت۔
4۔یک آبے پہ دو توار ءِ واستا مہ بیت۔ چو کہ انگریزی ءِ X = ک، س ءُ C چو کہ CASH ءُ CEMENT ءُ دگہ بازیں لبزانی تہ ء عربی ءِ ض کہ ایشی ء ضاد ءُ ُظاد دو پیم ء وان انت۔
5۔یک توارے ءِ واستادو آب لچّ اتگ مہ بیت چو کہ انگریزی ءِ SSh,Ch,Kh,Gh,Thءُ اُردو ءُ ھندی لھ، کھ ،ٹھ، ڈھ۔
6۔ نبشتہ ءِ تہ ء آبانی شگل بدل مہ بیت چو کہ مار ، گام مہمیز ءِ تہ ء ـ" م" ءِ دگہ دگہ شگل انت۔
7۔چوش ھم مہ بیت کہ لبزانی نبشتہ یک رنگ ءُ معنا دگہ دگہ بہ بنت چو کہ شیر (درندہ) شیر (دودھ)
	بلوچی زبان نُوکی گوکو ء انت ، بائد ھمیش انت کہ ما آئی ء را زبان کواسانی نوکیں تہمیات ءِ رو ء سائنسی بنیادانی سر ء گامگیج بکن ایں، تاکہ آ زُوت دیم ء بہ روت ءُ ردوم بہ کنت۔ اے ھبر ء من ءُ تو ھر کس زانت ءُ سوگہ انت کہ توار ینک ءِ ردء بلوچی ءِ وتی جند ءِ آب ایش انت:۔
ا۔ب۔پ۔ت۔ٹ۔ج۔چ۔د۔ڈ۔ر۔ڑ۔ز۔ژ۔س۔ش۔ک۔گ۔ل۔م۔ن۔و۔ہ۔ی۔ے
	بزاں بیست ءُ پنچ آب انت دگہ ث۔ ح۔خ۔ذ۔ص۔ض۔ط۔ظ۔ع۔غ۔ ف۔ ق۔ دوازدہ آب انت کہ ایشانی توار ماں بلوچی ء نئیت، بلے ما اے بے توار ءُ بے ساھیں آبان ء کہ آوانی معنا ءُ مردگ ءِ معنا یک انت چو دوستاکیں چک ء دل ءِ سر ء داشتگ انت کہ پہ چگل دیگ ء مارا دل نہ بنت۔ اے بے ساھیں آبانی بڈّء بندگءِ دلیل ھمے یکین انت کہ عربی ءِ لبز وتی بندری (اصل) رنگ ءُ شگل ء نبشتہ نہ بنت بلے اے یک زانتی دلیلے نہ انت بلکیں زور سری انت ۔ اگاں تیوگیں دگنیا ءِ توک ء زبان ایوک ء بلوچی ءُ عربی انت گڑا ھبر ھل اتگ ءُ ھلاس انت ءُ ھمے وڑ ء شر انت۔ اگاں نہ دگہ ھزارانی زبان ھست انت گڑا چارگ لوٹ ایت کہ آواں باریں گوں یک ءُ دومیءِ لبزاں چوں کتگ۔ 
	ھر زبانے ء را وتی جتائیں آبینک ، توارینک ءُ ھیلے ھست ۔ ھر زبان ء چہ دگہ زبان ء لبز زِتگ، بلے وتی آبینک ، توارینک ءُ ھیل ءِ رو ء بُرّ ءُ برین ، تراش ءُ تریش ءُ سرءُ دم کتگ ءُ زرتگ۔ البتہ آوڑیں لبزابید انت کہ آوت ھما زبان ءِ آبینک توارینک ءُ ھیل بوتگ انت۔ اے باروء لہتے زبان ءِ چیزے لبز پہ نمونگ ء پیش کت کن آں ، بلے نبشتہ ءِ شول گرِگ ءِ ترس ء آواں سرگوز کن آں ءُ ایوک ء عربی ءِ جند ءِ زبان ء پہ نمونگ ء پیش دارآں کہ آئی ء وت گوں ایندگہ زباناں چوں کتگ۔
	تورات یہودیانی دینی کتاب انت ماں ھبرانی (عبرانی) زبان ء انت اربی (عربی) ء چہ ھبرانی ء بازیں لبز زرتگ ، بلے آئی ء کل پرشت ءُ پروش، بُرّ ءُ برین کتگ ءُ وتی رنگ ءُ شگل ء زرتگ انت چو کہ آئیء ھبرانی(عبرانی)ءِ " ترگوم" ء را " ترجمہ" " مدراس" ء را " مدرس یا درس" " تالمود" ء را " تلمیذ" " نبیسیم " ء را " نبیسین" " مولک " ء را "مالک " کتگ ءُ زرتگ۔ تا ھدے کہ ھبرانی (عبرانی) نام ھم وتی رنگ ءُ شگل ء ترّ ینتگ ءُ زرتگ انت۔ چو کہ:
	ھبرانی (عبرانی) نام انتمویل، یسعیاں ، ایلیاہ، یوباب، یوحنا، یوناہ، سالح ، ابرام، ضحاق ، یسوع، فاراع۔
	اربی (عربی) نام اسمعیل، یسع، الیاس، ایوب، یحییٰ، یونس، صالح، ابراھیم، اسحاق، عیسیٰ، فرعون۔
دگہ دلگوش کرزیں گپے ایش انت کہ ارب(عرب) چہ " رحمن "ءِ لبزء نہ بلد ات انت ۔ حدیبیہ ءِ سلہ سندی ءِ روچ ء وھدے کہ حضرت علی ء پیمان نامہ ءِ سرء " بسم اللہ الرحمن الرحیم " نبشتہ کت۔ عرباں نہ منّ ات، کلام پاک عربانی انکار کنگءِ باروء گوش ایت کہ’’ واِذا قیل لھم اسجدوالرحمن قالواوماالرحمن ـأنسجد لماتأ مرنا وزادھم نفور ‘‘(فرقان) وھدے کہ آوان ء گوشگ بیت کہ شما " رحمن" ء سجدہ بہ کن ات، چہ ایشی ء آیانی کُنّت گیش بوت* ۔وھم بذکر الرحمن ھم کافرون۔آرحمن ءِ یاد کنگ ءِ منکر انت۔کلام پاک ء  آیانی سر پد کنگءِ واستاپدء گوشت کہ قل ادعوااللہ اوادعواالرحمن ایاّمّا تدعوا فلہ الاسما ء الحسنیٰ ۔ بگوش کہ شما اللہ بگوش ات (تو ار بہ کن ات :ص، د) یا کہ رحمن اے درست آئی ءِ شرّیں ءُ جوانیں نام انت۔
 ھبر دگہ ھچ نہ ات اِینچک ات کہ اربانی (عربانی) گور ء ھدا ءِ واستا لبز اللہ ات رحمن ھبرانی (عبرانی) لبزے ات۔ پمیشکہ عرباں چہ آئی ءِ مّنگ ء انکار کت۔ اے اربانی(عربانی) جاھلی یا نا سرپدی نہ ات، بلکہ آیانی زبان دوستی ات کہ ھر زندگیں الیکم(قوم)ھنچوش کنت ، چونائی ء ما ھم گوش ایں کہ بلوچی مئے وتی شہدیں زبان انت ، بلے مارا اے سدّءُ سما نیست کہ ما دستء وت اے شہد ءِ تہ ء روچے چنچک کچلّ مان گیجگ ء ایں۔
 گشتانک ءُ نبشتانک دو جتائیں چیز انت ۔ گشتانک ءِ شریداری گوں اشکنگء انت ءُ نبشتانک ءِ گوں گندگءُ چارگء انت۔ ما ءُ شما اربی (عربی)ءِ علم ، قلم، ظلم، ذلیل،فکر، بغض، بغض، ثوابء را وتی گپءُ رپّءِ تہ ء روچے سد براں الم، کلم ،زلم ، زلیل، پکر، بگز، 
ّّّّّّّّّّّّّّّّّّّّّّّّّّّّّّّّّّّّ_________________________________________________________________________________ 
* اے آیت ءِ کاملیں ترجمہ اے پیم انت : وھدے کہ آیاں گوشگ بوت کہ " رحمن" ء سجدہ بہ کن ات آیاں گُشت " رحمٰن چی یے زاناں ماھر ھما چیز ء سجدہ بکن ایں کہ شما مار احکم دئیت ءُ آیانی کُنّت گیش بوت " ص۔د
 باز، سواب گوشگ ء انت۔ بلے کسے بد نہ بارتءُ گوشوک ء را میاریگ ھم نہ کنت، اگاں یکے ھمے لبزانء الم ، کلم، زلیل، پکر، بگز، باز ،سواب نبشتہ بہ کنت آئی ءِ سرء بد برانتءُ میار بارئِے کن انت، پر چا! بندری (اصلی) چیز گشتانک انت،نبشتانک نہ انت۔ نبشتانک ءِ کار گشتانک ءِ ھما توار ءُ آواز کہ چہ دپ ء درکاینت نبشتہ کنگ انت، بلے چو کہ مئے چماں درکسانی ء علم، قلم، ظلم ، ذلیل، فکر، بغض، بعض، ثوابءِ گندگ ءُ چارگ ء ھیل کتگ پمیشکہ مئے کُہنیں ھیل نہ پرش ایت۔ بائد ھمیش انت کہ ما ھنچو کہ گوش ایں ھما وڑء نبشتہ بہ کن ایں۔ وتی چمان ء پہ الم ، کلم، زلم، زلیل، پکر، بگز، باز، سواب ءِ گندگءُ چارگ ء ھیل بہ دئے ایں۔
دگہ یک تورناکیں ھبرے ایش انت کہ مئے لہتے مردم بلوچی ءِ وتی جند ءِ لبزاں ء گوں اربی (عربی) آباں نبشتہ کن انت، چوشکہ زھم بلوچی ءِ وتی جند ءِ لبز ے کہ کسی بہر ءُ شریداری ئِے مان نیست بلے لہتے مردم ایشی ء را " زحم" نبشتہ کنت۔ ھمے پیم ء بلوچی ءِ " آتک" ء را " احت" نبشتہ کن انت ءُ کند ء را حند ۔ اگاں ایش ھندی گالوار انت گڑا بائدانت کہ " آھت" ءُ" ھند "نبشتہ بہ کن انت۔ ھمے پیم ء بلوچی ءِ " سور ءُ سربر" را ء " سور ءُ عا روس" نبشتہ کن انت۔
	اے رسم یا دود کہ درآمدیں زبان ءِ لبزاں وتی بندری رنگ ءُ شگل ء بزور اُردو زبان ءِ پرّینتگیں رسم اِنت ۔ تیوگیں دگنیا ءِ تہ ء ایوک ء اُردو زبان اِنت کہ درآمدیں زبان ءِ لبزانء ھما بندری رنگ ءُ شگل ء زوراِیت ایشی ءِ سوب ایش انت کہ اُردو یک ھوار ءُ ایدوگیں زبانے، آئی ءِ تہ ء ھندی ، پارسی، عربی، ترکی، ءُ انگریزی بزاں پنچ زبان ءِ آبینک ھست انت۔ آئی ءِ وتی جندءِ لبز لنککانی سر ء شمار بنت۔ آچہ ھمے پنچیں زبانانی لبزاں جوڑ بوتگ۔ بلے ھدا ءِ مہربانی اِنت کہ بلوچی چوش نہ انت۔ بلوچی ء را وتی جتائیں آبینک توارینک ءُ ھیلے ھست ۔ آئی ءِ وتی جند ءِ ھزارانی لبز ھست انت گڑا پرچا ما دگنیا ءِ تیوگیں زبانانی راہ ءُرہبنداں یلہ بہ دئیںءُ ایوک ء اُردو ءِ کہ وت یک ایدوگیں زبانے ، رندگیری ء بہ کن ایں۔
	منی دل گوش اِیت کہ مئے آزانتکار کہ اربی (عربی) لبزاں وتی بندری رنگء نبشتہ کنگءِ بُن ء انت ۔ آھاں چہ اُردو زبان ء ناس ءُ سان زُرتگ یا کہ اُردو ادیبانی انت۔
	ہم تو ڈوبے ہیں صنم 	 تجھ کو بھی لے ڈوبیں گے
بلے پدء ھم مارا چارگ ءُ تپاس کنگ لوٹ ایت کہ اے وڑ ء اُردو ء کٹ اتگ یا چٹ اتگ۔ اگاں آئی ء کٹّ اتگ گڑا مارا ھم آئی ءِ رندگیری کنگ لوٹ ایت تاکہ چہ اے مُٹپہ ء ما ھم پشت مہ کپ ایں۔ اگاں آئی ء چٹ اتگ گڑا بائد انت کہ ما وتی سرء چہ ساری ء بہ گرِ ایں۔ اے باروء اُردو ادیب وتی زبان ء وت گوں شما گپ جن انت۔


ہندوستانی لسانیات از ڈاکٹر محی الدین قادری زور ۔ص۔180
ایش اُردو ءِ ھما ادیبانی گپ انت کہ آ اُردو ءِ مستریں دوزواہ انت ءُ اُردو ء را یک مکمل ءُ سرجمیں زبانے ءِ رنگء پیش کنگ ءِ جہد ء انت ءُ آئی ءِ روتگ ءُ ہنڈالاں چہ مسیھ(میسح) ء پنچ سد سال ساری سک دیگءِ کوشست ء کنگ ء انت۔بلے راست چیر نہ بیت۔ آیانی ھمے کمے راستی ءِ تہء پدّر انت کہ آ اربی ءُ فارسی ءِ لبزانی زورگ ءُ ھما رنگ ء نبشتہ کنگء چنچک نگیگ ءُ بے وار انت۔نوں پمیشا ہند ءُ پاکستان ءِ راہ ء را پدء پہ ھندی ءِ نیمگ ء برگ ءِ جہد ء انت۔
	مئے ادیب ءُ زانتکاران ء انگت موہ انت کہ پہ شرّی ء مرت ءُ مارءُ بیچار بہ کن انت ءُ گچین بہ کن انت کہ آاُردو ءِ لچ ءُ مین ءُ ناراستیں راہ ء روگ لوٹ انت یا کہ بلوچی ءِ جندءِ تبءُ ھیل ءِ راہ ء۔ اگاں ما بلوچی ءِ جند ءِ تب ءُ ھیل ءِ راہ یلہ دات ءُ اُردو ءِ کورکشک ء را زُرت اربی ءِ آب ماں بلوچی ءِ گُٹّء لوپ دات انت۔ گڑا باندا بلوچی ھم چو اُردو ءِ وڑء یک ھوار ءُ ایدوگیں زبانے جوڑبیت ءُ آئی ءِ جند نام (تشخص) روت ءُ گار بیت کہ آوکیں نسل مارا نہ بکش اِیت۔
	دزبندی:۔
1۔من وتی اے نبشتانک ءِ تہ ء یک لبزے دو دو وڑء نبشتہ کتگ پہل بکن اِت۔
2۔زبان ،زانت ءِ کل دھلانی (شاخ) توکء گران ءُ مشکل تریں دھل انت ایشی ءِ واستامزنیں زانبودی (علمی قابلیت)یے پکار انت کہ من دنیگا آجا گہء سر نہ بوتگ آں۔ وتی کمزوری ءِ پہلی ء لوٹ آں۔اُمیت انت کہ پہل کن اِت ۔ من ایوک ء ھبر سُرینتگ تاکہ دگہ زانتکارے دیم ء بئیت ءُ شر تر گپ بہ جنت۔
٭


دومی بہر
	من گوستگیں ماہءِ نبشتانکءِ تہ ء اے گپ ءِ سرء زور داتگ ات کہ عربی / فارسی ءِ بے ترک ءُ تواریں آب یلہ کنگ بہ بنت ءُ عربی / فارسی ءِ ماں پُتر (دخیل )لبزماں بلوچی ء آبینک ، توارینک ءُ ھیل ءِ مانت(مطابق) ء زورگ ءُ وتیگی کنگ بہ بنت تاکہ بلوچی ء جندءِ نام گار مہ بیت۔ اگاں ما چوش نہ کت گڑا دیم ء ما سک جنجال ء کپ ایں۔
1۔ھر زبان ء چہ دومی ء لبز زرتگ۔ یونانی زبان ء عرب، ایران ءُ ھندوستانی زبان، لاطینی ء کل یورپی زبان ، عربی ء مصر، افریقہ ،اسپین ءُ ایرانی زبان ماں داتگ انت۔ صلیبی جنگانی ءُ اسپین ءُ اندلس ءِ سرء عربانی سدانی سال وت واجہی کنگ ءِ سوب ء عربی ءِ سدانی لبز ماں یورپ ء سربوت۔ بلے مرچی دور گندے چماں کنگ ءُ چارگ ء رند ھم زانگ ءُ پجّارگ نہ بنت پر چا کہ رند ترا ھر زبان ءِ ادیب ءُ زانتکاراں آ لبزان ء کش اِت یا کہ پہ وتی رنگ ءُ دروشم ء چت ءُ پر گپت۔
2۔فرانس ء یک سرداری اکیڈمی یے ھست آئی ءِ کا ر ایش اِنت کہ آ ھر وھد ء لبزانی مرت ءُ مار ء کنت۔ زبان ءِ تہ ء ھر وھدے کہ یک نوک ءُ بیگانگیں لبزے پُترایت آئی ءِ سرء چار ءُ بیچار کنت ۔ آئی ءِ ُزورگ یا نہ زُورگ ءِ جار ء جنت فرانسیسی زبان ءِ لبز دان یا لبز جلّ (ڈکشنری) ءِ تہء اکیڈمی ءِ منّ (منظوری) ء چہ رند ھم ھچ لبز ما ن کنگ ءُ زور گ نہ بیت۔
3۔ مزنیں جنگ ء چہ پیش جرمنی زبان ءِ تہ ء فرانسیسی زبان ءِ بازیں لبزے ھست ات، بلے پروش ورگ ء چہ پد جرمناں فرانسیسی زبان ءِ لبزان ء یک یک ء کش ات ءُ ولگوج کُت۔
4۔محمد شاہ ءِ زمانگ ء اُردو شاعری ءِ تو کء بھاشا زُبان ءِ بازیں لبزے کار مرد بوگء ات۔ ھمے زمانگ ء میر زا مظہر پیدا ک بوت۔ آئی ء بھا شا زُبان ءِ لبزانی کار مرد کنگ ءِ سرء سک ایراد گپت۔ اول مردماں مظہر ءِ سرء وش نیتکی درشان کت بلے آوان ء کامیابی نہ بوت ءُ باز شاعر ء وتی شاعری ءِ سرء پدء چمشانک چگل دات ءُ وتی دیوان دو بارہ چھاپ ءُ شنگ کنائینت ۔ مظہر ء چہ پد اے کار نا سخ ء وتی دست ء گپت۔
5۔اے وھدی ماں ھندوستان ء جامعہ عثمانیہءِ سدانی دانشور پہ اُردو ءِ دیمرئی ءُ بودناکی ءِ واستاھمے کار ء کنگ ء انت۔
6۔فارسی باستان ھم چہ فارسی ء عربی ءِ لبزاں درکنگ ءُ ولگوج کنگ ءِ کار ء گلائیش انت ءُ آ تاں کچّے ء کامیاب انت۔ بلے پدء ھم ما گندگء ایں کہ فارسی / اُردو ءِ تہ ء عربی سدانی لبز انگت ھست انت ، ایشی ءِ بنیادی سوب ایش انت کہ اُردو / فارسی ء عربی کل آبینک چتگ ءُ پر گپتگ انت پمشکا آوان ء عربیءِ لبز انی کشّگ ءِ کامیابی نہ بیت۔ 
	بلوچی کہ دنیگا نوکی گوکو ءُ کونّ کنّز ء انت اگاں ما اے بتل ءِ گُٹّ ء عربی /فارسی ءِ کل آبینکاں لوپ بہ دئے ایں ھر چند کہ آ ردایت ءُ پلوڑ ایت۔ گیشتر لِچ ءُ مین ء کپ ایت ءُ پہ بُن ءُ بیھ درآتک ءُ وت را گیشنیت نہ کنت۔ اگاں ما عربی/پارسی ءِ بے ترک ءُ تواریں آباں ویل بہ کن ایں مارا اے کٹ ءُ سوت رس ایت۔
1۔مئے آبینک کمک بنت کہ ٹائپ ءُ چھاپ ءُ شنگی ءِ کار آسان تر بیت۔
2۔عربی/پارسی ءِ لبزانی پترگ ءِ در بند بیت۔
3۔بلوچی گوں وتی آبینک، توارینک، رنگ ءُ دروشم ء نبشتہ کنگ بیت کہ آئی ءِ جند ءِ نام پشت کپ ایت۔
4۔مئے ادیب ءُ زانتکار مجبور ءُ لاچار بنت کہ بلوچی ءِ وتی جندءِ لبزاں دربہ گیج انت ءُ نبشتہ بکن انت۔
5۔مئے نبشتہ وڑتاں کچے ء یک رنگ ءُ یک ساچ ء بیت۔
6۔رومن نبشتہ وڑ ءِ جیڑہ یا اڑ نزور ءُ کمزور بیت۔ پرچا کہ رومن ءِ جیڑہ ھمے عربی/پارسی ءِ بے ترک ءُ تواریں آبانی وتیگی کنگ ءِ وجہ ء پاد آتکگ ما ھر چند عربی/پارسی ءِ بے تواریں آبانی زورگ ءُ وتیگی کنگ ءِ گرّ ءُ ھُج بکن ایں۔رومن ءِ جیڑ ہ ء را گیشتر نمب، ھوارس ایت ءُ رومن ءِ واستامیدان ھموار بیت
	عربی/فارسی ءِ آبانی یلہ ءُ ویل کنگ ء چہ پد چوں پشت کپ ایت اے ھبر کہ ھست یا است، برتگ این یا برتگئیں یا بر تگ ئیں چے پیم ء نبشتہ بہ بنت۔ منی نزیک ء اے یک مزنیں جیڑہ یے نہ انت ایشاں ما ھر پیم کہ نبشتہ بکن ایں راست انت۔ اے وڑیں لبزانی راست نبشتہ کنگءِ واستازبان وتی دزّور(ضامن) وت اِنت۔ دیمترء آوتی راہ ء وت بُرّ ایت ءُ پچ کنت۔اے کارء ما زبان ءِ جند ءِ سرء یلہ بہ دئے ایں پر چاکہ اے وڑیں جیڑہ اول سراں ھر زبان ء دیم ء آتکگ ما دور مہ روایں اُردو ء بہ چارایں کہ بنگش (ابتدا) ء "ایدھر، کیدھر، جیدھر،اودھر" نبشتہ کنگ بوتگ انت۔ بلے مروچی اِدھر،کدھر، جدھر،اُدھرءِ رنگء انت۔ ھمے پیمء اُردو ءِ بُنگالء گڈی آب گوں "ہ"بوتگ انت۔ چوشکہ "کرنہ ، بھرنہ،اڑنہ،دھرنہ"بلے مروچاں گوں الپ ء نبشتہ بنت۔ چوشکہ " کرنا،بھرنا، اُڑنا، دھرنا"۔
	اگاں مارا سک اشتاپ ءُ النجہ انت گڑا اے کار چونائی ء ادبی سوسائٹی اکیڈمی ءُ ماھتاکی ادارہانی اِنت۔ آ ھرچ وڑے کہ دوست ءُ پسند بکن انت مارا آیانی رند گیری کنگ لوٹ ایت ءُ ما پہ اے ھبر ء ھُجّ مہ کن ایں کہ "من نہ کشتگ ھلار نہ انت۔" ھاں البتہ من ءُ تو ایراد گپت کن ایں ءُ وتی تجویز ء پیش کت کن ایں۔
	نوں اے گپؔ کہ عربی/ پارسی ءِ ماں پُتر لبزانی کشّگ ءِ توجیل چی انت۔ من وتی پٹ ءُ پول ءِ تہءِ عربی ءِ ھشت سد لبز ھنچیں در گیتکگ کہ ماں بلوچی ء کار مرد بوگء انت بلے اے لبزانی یک مزنیں بہرے مئے آبینکءُ توارینک ءِ مانتء انت چوشکہ ادب، ادیب، شکل، مشکل، موت، ازل،ابد،ارادہ، اشارہ، تجویز، مشورہ، میل، مکر، منکر، انکار ، مکان ،ملِک،مالک،منزل، ملامت،تہمت، بہتان، مسکین، نسل ،مجرم ،مجبور،کمال ،مال، لسان، شک، شکر، شہوت، شہید، شکایت، شان،شاہی، شبہہ،شجرہ، شریک، سکوت،سوال، شال، زیادہ،رواج، ریاء، زنا، زوال، زھیر، زیارت، دلیل، دولت ءُ دگہ باز لبز اے وڑیں کل لبز مارا زورگءُ وتیگی کنگ لوٹ انت۔ پرچا کہ اے مئے آبینک، توار ینک ءُ ھیل ءِ مانت انت ۔ چہ ایشاں زبان ءِ دامن پراہ ءُ شاھگان بیت ءُ آئی ءِ لبزی ھزانہ ودّایت۔ دگہ لہتیں لبز انت کہ مئے آبینک ءُ توارینک ءِ مانت ء نہ انت بلے بلوچی ء آوان ء ھنچو پہ ڈولداری ءُ جلواناکی ء پرشت ءُ پروش کتگ ءُ زرتگ کہ پہ بلوچیء زانگ ءُ پّجارگ بنت ۔

	ھمے کِزم ءِ دگہ لہتے لبز انت کہ مئے زانتکار آوانء ما ں بلوچی رنگ ءُ دروشم ء نبشتہ کنگ ء جِک جن انت ۔ چوشکہ علم، عالم،قلم، ظلم، قدرت، قیمت، نصیب، قوت، اصل، اصاف، ثواب، شرف، عزت، حد ءُ دگہ باز لبز ۔ اے وڑیں لبزانی شورایش انت کہ ایشانی واستا بلوچی ءِ جند ءِ لبز درگیجگ ءُ کارمرد کنگ بہ بنت۔ یا کہ ایشانی واستاماں بلوچی ء نوکیں لبز ٹہینگ ءُ جوڑ کنگ بہ بیت۔ اے ھبر کہ اے کار ء کئے بہ کنت ءُ چے پیم کنگ بہ بیت۔ ھبر پدء ھما انت کہ اے کار ادبی ءُ زانتی سوسائٹی/ اکیڈیمی ءُ ماھتاکانی ادارہانی انت کہ آ:۔
1۔ھر ماہ ء دہ دہ یا بیست بیست ھمے وڑیں لبزانی یک لڑے بہ دینتءُ زانتکاران ء توار بہ جن انت کہ اے لبزانی بلوچی ء دربہ گیج انت یا کہ وت جوڑ بکن انت۔
2۔وھدے کہ چہ زانتکار انی نیمگء لبز جوڑ بنت ءُ روانت اکیڈمی یا ماھتاکانی ادارہ ھمے لبزانء شرّیں زانتکارانی یک سے رکنی کمیٹی یے ء پہ مرت ءُ مار پیش بکن انت۔
3۔زانتکار جتا وت ھم وتی نبشتا نکانی تہء بلوچی ءِ لبز اں دربہ گیج انت۔ءُ نبشتہ بہ کن انت۔ بلے اے ھبر ءِ شون ءُ نشان ء ماں کشنگ (حاشیہ)ء بہ د ینت کہ آواں اے لبزء را پہ کجام معنا ء زرتگ ۔ ادارہ یا اکیڈمی ھمے وڑیں لبزاں نوٹ بہ کنت ءُ ماں کمیٹی ء پیش بہ کنت۔
4۔اے وھدی ھرچ لبزے کہ کارمرز بوگ ء انت۔ آوانی سرء ھم مرت ءُ مارکنگ نہ بیت کہ باریں آپہ گیگ ءُ گور کار مرد بوگ ء انت کہ انّا۔
5 ۔کمیٹی ء پاس کتگیں ءُ منّ اتگیں لبز ھر سے ماہ یا شش ماہ ءِ سرء یک ماھتاکے ء شنگ ءُ تالان کنگ بہ بنت تاکہ ایندگہ زانتکار ھمے لبزاں ماں وتی نبشتانکاں رواج بہ دینت۔
6۔چونائی ء بلوچ ءُ ادب دو جتائیں چیز انت بلے ایراد کاری ءُ شرگداری ء را گیشتر رواج دیگ بہ بیت۔ تاکہ دان چہ پُگ ءُ پلنپ ء جتا بہ بیت۔ ایراد کاری ھم ایرادکاری ء راہ ءُ رھبندانی سرء بہ بیت۔
بلے ا ے درستیں کار پہ "دئی دلودالو"ء نہ بنت تاں وھدے کہ زبان ءِ بودناکی ءُ دیمرئی ءِ واستامئے دل ءُ رگ ءُ بند چو سروز ءُ تمبورگءِ تارء توار مکن انت۔
 	من سدّ ک آں اگاں منی پیش کتگیں تجویزانی سرء گوں دل، ھبّ ءُ واھگ ء کارکنگ بہ بیت ۔ زبان گوں ھمے نبشتہ وڑ ء دیم ء روت۔ کم کم ء درستیں عربی/فارسی ءِ لبز در کاینت۔ بلوچی گوں وتی آبینک ءُ توارینک ء نبشتہ کنگ بیت۔ ءُ یک رنگ ءُ یک ساچ ء بیت۔ اگاں نا گڑا من گوشت ءُ شما اشکت "سر کن پِر کن ھُپ کن ءُ ھچ " پشتکپتگیں دگہ برے۔ (1)
 ٭٭٭





بلوچی زبان


بلوچی زبان ءِ باروء قلم چست کنگ ءُ چیزے نویسگ چو آسن ءِ جاھگ ء گران انت۔ چیا کہ اے بار وء تنیگا بازیں بنیاتی پٹ ءُ لوٹ نہ بوتگ۔ڈنّی زبان کواس ءُ پٹ لوٹ کنوکانی تہ ء ابید چہ دو سے ء اید گراں کوھنیں ءُ کدیمیں زبانانی پٹ ءُ لوٹ ءِ وھد ء بلوچی ءِ نیمگ ء دلگوش گور نہ کتگ۔ ایشی ءِ سوب ایش انت کہ آ وھدی بلوچی زبان چو ایدگہ زبانانی پیما وانگ ءُ نویسگ نہ بوتگ۔ھما دو سیئں زبانزانتاں کہ پہ بلوچی زبان ء چیزے پٹ ءُ پول کتگ۔ آھانی کار ھم نا توام ءُ نیم شلونگ انت۔
	زبان ءِ پٹءُ پول ءِ رِدء دگہ مزنیں جنجالے ایش انت کہ ماں پاکستان ء کوھن ءُ کدیمیں زبانانی باروء بازیں کتاب دست نہ کپ ایت کہ مردم چر آھاں کمک ءُ مدّت بزورایت۔ اگاں یکے کوھن ءُ کدیمیں زبانانی باروء چیزے وانگ یا نویسگ لوٹ ایت تہ آئی ء را لندن ءِ کتاب جاھے ء روگ ءُ نندگ لوٹ ایت کہ اے چہ مئے وس ءُ واکء ھما دیم اِنت۔
	بلوچی زبان ءِ باروء اے نوشتانک ءِ نویسگ ء منی دیمء اے کتاب ءُ نوشتانک ایرا نت:
1۔ماھتاک "بلوچی " ءِ 1956ــ؁ء ءِ سال جون، اگست، ستمبر، نومبرءُ دسمبر ءِ تاکانی تہ ء واجہ عبدالصمدامیری ءِ نویس اتگیں نوشتانک ۔ واجہ امیری ء وتی اے نبشتانک "تاریخ مفصل ایران قدیم" (نویسوک: حضرت آقا ئے پیر ینا شیر الدولہ) " تاریخ تمدن ایران ساسانی" (نویسوک: آقائے سید نفیسی استاد دانشگاہ تہران)"تاریخ ادب ایران" (نویسوک: پروفیسر ایڈورڈبرؤن ۔ بدل : علی استاد صالح استاد دانشگاہ تہران) ءُ " تاریخ ادبیات ایران" (نویسوک: آقائے دکتر رضازادہ شفق۔ استاد دانشگاہ تہران) ءِ کتابانی مدت ءُ کمک ء نویس اتگ۔
2۔ماھتاک "بلوچی" ءِ جولائی 1956؁ء تاک ء واجہ محمد حسین عنقا ءِ شنگ بوتگیں نبشتانکے۔
3۔سد ھیشو ردراماپرنس آف ویلز کالج جموں ءِ نویس اتگیں کتاب "آریائی زبانیں"۔
4۔رشید احمد ندوی ءِ نویس اتگیں کتاب "تاریخ مغربی پاکستان ما قبل ازاسکندر دور" ۔
اے پیمء منی مال ءُ مڈی ھمے نوشتانک ءُ کتاب منی جند ءِ زانت ءُ واھگ انت ءُ بس۔ پمیشکا من اے ھبر ء ھچبر نہ گوش آں کہ من ھر چیزے کہ ماں اے نوشتانک ء نو یس آں آ دراہ راست انت۔ اصل ء زبان ءِ پٹ ءُ پول کنگ مزنیں لبزانکی پٹّ انت ۔ ایشی ء پراھیءُ دراجی ء ھما کس زانت کہ آئی ء اودء گام جتگ۔ گوں اے نوشتانک ءِ نویسگء من بنگیج ایر کنگ ء اوں۔ زبانزانتاںءُ زانوگراں بائد انت کہ زبان ءِ پٹ ءُ پول ءِ اے کارء دیمترء بہ برانت منی نبشتانک تنیگا سرجم نہ انت۔ دومی بہر ء پہ لبز انک ءِ دومی تاکء روان دیاں۔
ّّّّّّّّّّّّّّّّّّ__________________________________________________ 
	
	بلوچی زبان ءِ باروء تاں روچ مرچی مئے وتی جند ءِ زبان کوّاساں بازیں پٹ ءُ ُ پول نہ کتگ ۔ لہتے کلمکاراں اے باروء چیزے نویس اتگ بلے آھانی نبشتانک پٹ ءُ لوٹ ءِ لوٹ ءُ گزران ء پیلا نہ کن انت۔ چریشی ء زبان ءِ بنزہ ءُ تاریخ ءِ درگیجگ ءِ کارارزان تر نہ بوتگ ۔ بلکیں چریشی ء جنجال گیشتر بوتگ انت ھنچوش کہ ماں 1970ءِ اولس ءِ سالتاک ء واجہ محمود مری ءِ نوشتانک انت۔
	مئے گیشتر زبان کوّاساں وتی پٹ ءُ پول ءِ بنیات اے وڑء ایرکتگ کہ چیزے لوز چہ سندھی ء چیزے چہ ھندی چیزے چہ فارسی ءُ پشتو ءُ چہ ایدگہ زباناں زور انت ءُ گوں بلوچی ءِ لوزاں دیم پہ دیم کن انت ءُ گوش انت کہ بچار اِت کہ اے لوز گوں بلوچی ءِ لوزاں چہ پیم ھمرد ، ھمتوار ءُ ھم معنا انت۔ چر ایشی ء آچست ءُ اشتاپ ء وتی فتوا ء دینت کہ بلوچی چرے زباناں در آتکگ یا بلوچی ء چرے زباناں اثر زرتگ۔ اگاں مئے پٹ ءُ لوٹ ءِ وڑ ءُ پیم ھمے بہ بیت تہ ماپہ مزّل سر نہ بئیں۔ بائد انت کہ مئے پٹ ءُ لوٹ ءِ وڑ سائنسی اصولانی مطابق ء بہ بیت۔
	من چرے ھبرء انکار نہ کن آں کہ مئے زبان ء دگہ زبانانی لوز ھست انت ۔ سندھی، ھندی، پشتو، کردی ءُ فارسی ءِ لوزاں بلے مئے زبان چہ انگریزی ، ترکی ءُ عربی زبانانی لوزاں ھم پُرّ اِنت۔ بلے ایشی ءِ معنا اے نہ انت کہ مئے زبان ء چہ عربی ، انگریزی یا چہ ترکی ء اثر زُرتگ۔ ترک ءُ انگریز چہ ما ھپت ھزار میل دور ھپت دریا ھاں ھما کپّ انت۔
	بلوچی زبان ءِ تہ ء انگریزی ءِ وڑیں لوز مروچیگیں نہ انت کہ یکے بہ گوش ایت کہ اے لوز چہ انگریزی زبان ءِ وانگ ءُ زانگ ءِ سوب ء ماں مئے زبان ء ھور بوتگ انت۔ بلکیں مئے باز ھنچیں لوز انگریزی ءِ لوزانی و ڑء انت کہ آھانی باروء ھر کس زانت کہ باز کوھن ءُ کدیم انت۔ من ماں اے نبشتانک ء اے ھبر ء پدّر کن آں کہ پرچایک زبانے ءِ لوز گوں دومی زبانے ءِ لوزاں ھمرنگ، ھمتوار ءُ ھم معنا بنت۔
	آریائی قوم:۔
	 تاریخ زانتانی گوشگ انت کہ چہ مروچیگ ء 4500 سال ساری رو دراتک ءُ روایرشت ءِ کلیں قوم ماں نیامی ایشیا ء نندوک بوتگ انت کہ اے قوماں آریائی قوم(Ar-yan) گوش انت۔ھمے نیام ء یک ھنچیں دورے آتک کہ اے قوم ءِ مردماں لڈ ءُ ریچ کت ءُ ماں سے بہراں بہر بوت انت۔ یک بہرے ء وتی دیم پہ یورپ ءِ تیاب گوراں دات۔ اشانی راہ سک دراج ات پمیشا آھاں یورپ ءِ بازیں ھند ءُ جاگہانی سر بوگ ء باز کرن گوست۔ اے بہر برطانیہ ، فرانس، یونان، جرمنی، روس، ترکی ءُ ایدگہ بازیں جاگہاں نشت ءُ آباد بوت انت۔ کہ مروچی اے درہیں علاقہ یورپ گوشگ بیت۔ ایشانی زبان ھمیش انت کہ رندء انگریزی، فرانسیسی، یونانی، اطالوی، روسی، جرمنی، ترکی ءُ ایدگہ کلیں یورپیانی زبان جوڑ بوت انت۔
	آریائی قوم ءِ دومی بہر ء وتی دیم پہ زر بار ء دات بزاں ایران ءِ گوریچان ءُ روچ ایرشتی (North West ) ھند میڈیا ء آتک ءُ آباد بوت انت۔ اے ایرانی بہر چہ ھزار سالاں یک جاگہ ات ۔ ھزار سالاں ءُ رند بزاں چہ مروچیگ ء 3500 سال ساری اے "بہر" دگہ دوٹکّاں بہر بوت۔ چریشاں چیزے ء لڈّ ءُ ریچ کت ءُ ماں ھندوستان ء آتک ءُ آباد بوت انتءُ آدگہ ھمودء پشت کپت انت۔ اے وڑء ما دیست کہ اے درہیں زبانانی بنزہ یک بوت پمیشا زبان کواس یورپ، ھندوستان ءُ ایران ءِ درہیں زباناں آریائی زبان گوش انت۔
	ایرانی ءُ ھندوستانی زبان:۔
 زبان کوّاساں ایرانی ءُ ھندوستانی زبانانی بہر ءُ بانگ اے وڑء کتگ ۔
ایرانی زبان:۔ 1۔سرکاری ءُ ادبی فارسی
2۔ما زند رانی، گینگی، تالی، تات، سمنانی:۔ اے زبان بحیرہ کیسپن(دریائے ما زندران) ءُ آئی چپ ءُ چاگرد ء روس ءِ چیزے ھنداں کار مرز بوھگ ء انت۔
3۔کردی:۔ اے زبان ماں ایران ءُ ترکی کردستان ء کارمرز بوھگ ء انت۔
4۔ گبری، کاشانی، نائن، سیوند:۔ اے زبان نیامی ایران ء کارمرز بوھگ ء انت۔
5۔ افغانستانی فارسی:۔ اے ماں افغانستان ء گوشگ بیت ۔
6۔ بختیاری، بدخشانی ءُ مدگلشتی :۔ "بختیاری" زبان ایران ءِ زرباری نیمگء بختیاری قوم ءِ زبان انت۔ "بدخشانی" زبان افغانستان ءِ رودرآتکی گوریچاں(-90-90-90-90-90North West) ء ماں بد خشان ءِ علاقہ ء گوشگ بیت۔ "مدگلشتی" زبان ماں چترال ءِ یک ھندے ء کار مرز بوھگ ء انت۔ 
7۔ بلوچی :۔ اے زبان ایرانی بلوچستان ، پاکستانی بلوچستان، افغا نستانی بلوچستان ءِ زبان انت۔
 ھندوستانی زبان:
1۔ ھندی، راجستانی، مراٹھی، گجراتی:۔ اے زبان ماں رو ایر شتی ھند ء کار مرز بوھگء انت۔
2۔بہاری، بنگالی، آسامی، اڑیا:۔ اے زبان رودراتکی ھند ءِ زبان انت۔
3۔ پنجابی، سندھی، ھندی، کشمیری:۔ اے ماں ھندءِ روایرشتی گوریچان (North West) ءِ ھند و علاقہاں گوشگ بنت۔
	بُرز ءِ نوشتگیں کلیں زبانانء آریائی زبان گوش انت۔ چہ لڈ ءُ ریچ ءُ بہر ءُ بانگ بوھگ ء ساری اے درہیں زبان نہ بوتگ انت ءُ سجہ ئیں آریائی قوم ء ماں یک زبانے ء گپ جتگ۔ ایشانی ورگ ءُ وپسگ ءُ نندگ ءِ وڑ ءُ پیم یک بوتگ انت۔ رسم ءُ رواج ءُ دود ءُ ربیدگ یک وڑ بوتگ انت۔ بلے وھدے کہ ایشانی نیام ء سند ءُ سید اتکءُ آٹک ٹک ء چہ وتی جاگہ ءُ ھنداں لڈّاِت ءُ دگہ نیمگاں شُت انت تاں دود ءُ ربیدگ، رسم ءُ رواج ءُ زبان درہ بدلان بوت انت ءُ ھریک ٹکےء پہ وت جتائیں زبانے درگیتک۔
	ھما ٹکّ کہ چہ دو میگ ء نز یک ات انت۔ آھانی زبانانی پرک کمتر ات ءُ ھما کہ چہ یک دو میگ ء سست ءُ دُور دُوریں علاقہاں آباد بوت انت۔ آھانی زبانانی پرک ءُ تپاوت ھم زیات تر بوت۔ مروچی اگاں یک زبانے ءِ لوز گوں دومی زبانے ءِ لوزاں ھمرنگ ، ھمتوار ءُ ھمرد بہ بنت تاں ایشی ءِ سوب ایش انت کہ آزبانانی بنیات یک انت ءُ یکیں درچک ءِ دگہ دگہ شاہ انت۔
	ھنچو کہ من ساری ء گشتگ ات کہ انگریز چہ ما ھپت ھزار میل دور، ھپت دریاھانی ھما کپ انت بلے انگریزی زبان ءِ باز ھنچیں لوز ھست انت کہ آگوں بلوچی ء ھمدپ، ھمرنگ، یا ھم معنا انت۔ چیرء من لہتے ھنچیں لوز نویس آں1؂ :
انگریزی: 		Much, Rush, Nose, Talk 
بلوچی: 		ٹوک ، پونز، اُرش، مُچّ
____________________________________________________
1؂۔ محمد حسین عنقا ماہتاک بلوچی کراچی جولائی 1956؁ء
انگریزی:		Silly Egg Glade 
بلوچی: گل، ھیک، سِلّ
انگریزی: Leg , Root, Hole, Star 
بلوچی: 		استار، ھونڈ، روتگ لنگ
	اے لوز اں اگاں ھورتی ء چارگ بہ بیت تاں ظاہربیت کہ انگریزی ءُ بلوچی ءِ اے لوز ءُ اے وڑیں دگہ بازیں لوز چہ یک دومیگء نزیک انت بلے چرے سیادی ء کس اے ھبر ء گشت نہ کنت کہ بلوچی ء اے لوز چہ انگریزی ء زرتگ انت یا انگریزی ء چہ بلوچی ء۔
	ھمے وڑء بلوچی ءِ بازیں لوز گوں ترکی زبان ءِ لوزاں یک وڑانت ھنچوکہ "بیرک، جرگہ، تمن، بیگم، بقچہ، اولس" منی ھیال ء اے لوز ھما دور ءِ یاد گار انت کہ آریائی قوم بہر ءُ بانگ نہ بوتگ ءُ ھما وھدے اے لوزاں کارمرزکنگ بوتگ۔ اے ھبر بلوچی زبان ءِ امانت داری ءِ شون ء دنت کہ ایشی ء 4500 سال ساری ءِ لوزان ء ھماوڑ ء چتگ ءُ پرگپتگ۔
اگاں انگریزی ءُ ترکی ءِ لوزگوں بلوچی زبان ءِ لوزاں ھمدپ، ھمرنگءُ ھم معنا بوت کن انت تہ اگاں بلوچی ءِ لہتے لوز گوں سندھی، پارسی، پشتو ءُ ھندی ء دپ بہ کپ انت تاں اے بہہ ءُ بکڑ بوگی ھبر ے نہ انت چیا کہ اے درہیں زبانانی بنزہ یک انت۔ پمیشا مئے کلمکار، زبانزانت ءُ کواساں اے ھبر الّم ء براہ نہ دنت کہ آ چست ءُ اشتاپ ء بید تاریخی پٹ ءُ لوٹ کنگ ء بہ گوش انت کہ بلوچی ء پلاں لوز چہ پارسی، سندھی، عربی، پشتو یا کجام دگہ زبانے ء زُرتگ یا کہ بلوچی ء چرے زُباناں اثر زُرتگ۔ اگاں آ چو بکن انت تہ چریشی آیانی نابلدی ءُ نہ زانتکاری ظاہر بیت۔
آریائی قومءِ زبان: 
	یکے اے ھبر ءِ جُست ء بہ کنت کہ آریائی قوم ء چہ سند ءُ سید ءُ جتائی ء ساری ماں کجام یکیں زبان ء گپ جتگ۔ اے یک ھنچیں جُستے کہ ایشی پسّو چہ منی وسءُ واک ء گیش انت بلے اے ردء ھرچی کہ منی دیم ء گوستگ ءُ ھرچی من ونتگ آھاں شمئے دیم ء تالان کن آں۔
	واجہ ایف لنکؔ ءِ گوشگ انت کہ اے درہیں قوماں کوھن ءُ کدیمیں دور ء "زند اوستا" ءِ زبان کار مرز کتگ۔ "زنداوستا" بنیاتی زبان انتءُ سنسکرت آئی ءِ مستریں چُک"جنیں چُک" انت کہ چہ آئی ء یونانی، لاتینی(لاطینی) ءُ سلو وینک زبان ودی بوتگ انت۔
	ڈاکٹر سچر یڈرؔ، انکیوٹلؔ، ھرڈرؔ ءُ ھیرینؔ گوں ایف لنکؔ ءِ اے ھبر ء تپاک کن انت۔
	بلے دگہ لہتے زبان کواسانی گوشگ انت کہ بنیاتی زبان"زنداوستا"نہ انت بلکیں سنسکرت انت ءُ "زنداوستا" ایشی ءِ جنیں چک انت ۔ نامداریں زبان کواس میکس مولرؔءُ میکڈانلؔ ءِ گوشگ انت کہ اے قوم ء (آریائی) چہ جتائی ءُ سند ءُ سید ء ساری "ھبرو" عبرانی زبان کارمرزکتگ۔ پرچاکہ کوھن ءُ کدیم تریں زبان ھبرو یا عبرانی انت۔ پروفیسر میکس مولرؔ وتی اے ھبر ءِ سرء سک ڈڈّ ھم نہ انت۔ بلے آپرے ھبرء سک ڈڈّ انت کہ ا ے قوم ء جتائی ء چہ ساری ھرچ زبانے ء کہ گپّ جتگ چہ ھما زبان ء زند، سنسکرت، اتالوی، رومی کیلٹک، گہوتگ ءُ سلووینک ودی بوتگ انت۔ اے کُلیں زبانانی کانود(گرائمرءُ قواعد) یک انت ءُ ھمے ھبر ءِ شاھدی ء دینت کہ اے کُلیں زبان چہ یک زبانے ءِ بدن ء ودی بوتگ انت۔
	زبان کوّاسانی اے ھبراں چہ ھمے زاھر بیت کہ آ اے ھبر ء یک راہ ءُ تپاک نہ انت کہ اے قوم ء جتائی ء ساری کجام زبان کارمرز کتگ۔ اے مسئلہ تنیگا جیڑہ ءِ تہء انت۔ البت ھچ ھِلّ ءُ گُش نیست کہ "زنداوستا" ءُ سنسکرت ءِ زبانانی بنجاہ ھما زبان انت کہ چہ سند ءُ سید ءُ جتائی ء ساری کارمرز بوتگ ءُ ایش کہ اے دوئیں زبان گوھار انتءُ یکّیں مات ءِ چُک انت۔
	پاک ءُ ھندءِ انوگیں کُلیں زبان کہ آیانی باروء من ساری ترء نویس اتگ ات۔ چہ سنسکرت ء درآتکگ انت۔ سنسکرت ءِ ادبی کتاب "رگ وید" شش سد سال قم (قبل مسیح) ء شنگ بوتگ۔ ھمے وڑء ایرانی ٹک ءِ تما میں زبان چہ "اوستا" ء درآتکگ انت ءُ ایشی ءِ اولی شنگ (تصنیف) ھپت سد سال قم ء بوتگ۔ بلے ادء اے ھبر بائد انت زانگ بہ بیت کہ ایرانی زبان چہ ھما زمانگء دو بہر ء بوتگ۔ گوریچانی ایران ءِ زبان "اوستا" بوتگ ءُ زرباری ایران ءِ زبان کدیم فارسی بوتگ۔ اے دوئیں زبان چہ یک دومیگء سک باز نزّیک انت ھمے وڑء کدیم زمانگ ء "اوستا" ءُ "رگ وید" ءِ زبانانی میان ء پرک ھم سک کم بوتگ۔
	پروفیسر میکس مولرؔ ءُ واجہ میکڈانلؔ ءِ گوشگ ءِ مطابقء "رگ دید" ءُ " زنداوستا" ءِ لوز وت ماں وت ء سک نزّیک ،ھمرنگ، ھمتوار ءُ ھم معنا انت ۔ یک زبانے ءِ دم ءُ چپ (جنتر منتر) ماں دومی زبان ء گوں آسانی ء تّرینگ بنت۔ تاں وھدے کہ آیانی شعری عروض و قوافی ھم نہ ٹگل انت۔ اے مزنیں ترانے۔ پمیشکا ایشی ء من چمدایلہ دیاں ءُ نوں بیا اِت کہ بلوچی زبان ءُ کوھن ءُ کدیمیں زبانانی نیام ءِ سیادی ءُ تعلق داریاں زانگ ءِ ھاترء بلوچی ءِ لوزاں گوں ایدگہ کدیمیں زبانانی لوزاں چکّاس ایں ءُ چار ایں
 چش پا ایش پتیاھخامنش
نوکیں پارسی: 	از چش پش،پدر ھخامنش
بلوچی: 	حش پشی پت ھخامنشی اِنت
دگہ یک کتبہے اے وڑ انت:
	کدیم پارسی:	 بونم اداھی ی آدم ءُ آسما نام
	نوکیں پارسی: 	 زمین را آفریدہ کہ آن آسمان را
	بلوچی: 	 	زمین اڈکتگ آئی ءءُ آسمان ھم
	اے کتبہ ءِ سرءِ لوز "اداھی" مرت ءُ مار کرزایت کہ ماں نوکیں پارسی ء ایش "آفریدہ کہ آن" انت ءُ ماں بلوچی ء "آڈکتگ آئی ء" بزاں کدیم پارسی ءِ "ادا" مرچیگیں بلوچی ءِ تہ ء "اڈ کنگ" انت۔ ھنچو کہ شما گند گ ء اِت ۔ کدیم پارسی ءِ لوز"ادا" ءُ بلوچی ءِ لوز "اڈ" ءِ نیام ءِ سیادی چہ نوکیں پارسی ءِ لوز "آفریدہ" ء چہ ھزار درجہ زیات انت۔ چو ھم بوت کنت کہ کتبہ ءِ سر ءِ لوز "ادا" ناں بلکیں "اڈا"بہ بیت۔ ایشی ء من پمیشا گوش آں کہ اے کتبہ مارا چہ پارسی ادبیات ء دست کپتگ انت ءُ پارسی ءِ تہ ء "ڈ"ءِ بدل ء "د" نویسگ بیت۔
	کتبہ ءِ سرءِ دومی لوز"ھی یا" انت کہ بلوچی ءِ تہء "آئی ء" انت۔ واجہ عبدالصمد امیری چہ حضرت آقائے پیر نیا مشیر الدولہ ءِ حوالہ ء گوش ایت کہ اے لوز بزاں "ھما یا" مضاف الیہ ءِ نشانی انت کہ مضاف چہ مضاف الیہ ء ساری انت ءُ بلوچی تا مرچی ھمے رھبندءِ سرء انت۔ چریشی ء ھم چہ نوکین پارسیء کدیم پارسی ءُ بلوچی ءِ نیام ءِ گیشتریں سیادی زاھر بیت دگہ یک کتبہ یے ءِ سرء چوش نبشتہ بوتگ۔
	کدیم پارسی: 	 ایوم، پرونام، فرمانرم
	نوکیں پارسی:	 یگانہ ازبسیاری فرمانداری
	بلوچی: 	ایوکا پرآئی نام ء انت پرماندرای
	چرے زمانگی کتبہانی نبشتہاں اے ھبر جوانیء زانگ بیت کہ کوھن ءُ کدیمیں پارسی چہ انونیں بلوچی ء سک نزیک انت ءُ چہ نوکیں پارسی ء سک دور انت۔ 
کدیم پارسی ءُ بلوچی ءِ نزیکی چہ اے کتبہ ء ھم ظاہر بیت:
	آھر مزدادیشتام۔۔۔۔۔ آھر مزد(ھدا) منی پشت انت۔
	نے آریکہ آھم۔۔۔۔۔ نہ من آڑوکے آں
	نے دوغنہ آھم۔۔۔۔۔ نہ من دروگ بند ے آں
	نے زرو کرآھم۔۔۔۔ نہ من زوراکے آں
	نے مئے تو کا ماھا۔۔۔ نہ مئے مُہم (بزاں قوم)
	دگہ یک کتبہ یے ءِ نبشتہاں بہ چا ر اِ ت کہ اے چہ واجہ شیر محمد مری ء عبدالصمدامیرؔی ء دست کپتگ۔ واجہ امیری ء اے کتبہ ء را گوں مری ءِ معنا (ترجمہ) ء نویس ا تگ۔ من گوں واجہ مری ءِ معنا ء تپاک نہ کن آں ءُ اے کتبہ ء گوں وتی معنا ء نویس آں۔ "آریا ء مناخشا یشیا زِرکہ خشایشیا نام خشایشیا پارسہ چشپائش۔خشیا یشیا پوسہ ھخامنشی یہ نپا تئی آریا ء من خشا یشا ایام دھیاؤس پارسہ تیااوم داریامی ھیہ اواسپہ مرتیہ من بگہ وزرکہ فرابروستہ اور مزداہ ادم خشا یشیا ایم دہ یہ ؤ س امی ثتی آریا منا خشایشیا اورمزدا منا پشتام براتو" 
	بلوچی معنا: "آریہ من آں کہ بادشاہ آں زوراکیں۔ بادشاھانی بادشاہ آں۔ بادشاھاں پارس ءِ چشپائش بادشاہ ءِ پسّگاں۔ ھخامنشی ءِ نماسگاں گوش اِیت آریہ من بادشاہ ڈلیہانی پارس ءِ تہء بکش اتگ۔ آئی ء ما اسپ، مردی من آں ھدا ء زوراکیں آں۔ من ء دگہ ھبر ءِ وس نیست۔ ھدا داتگ بادشاھی ڈیہانی۔ گوش اِیت آریہ من بادشاہ آں۔ ھدا منی پشت انت ءُ برات" 	
	نوں بیا اِت کہ کشک کش اِتگیں لوزاں گوں مروچیگیں بلوچی ءِ لوزاں دیم پہ دیم کن ایں ءُ چارایں:
کشک کش اتگیں لوز			بلوچی لوز
منا ۔ آواسپہ			منء ۔ اسپ
تیا ۔ مردی			تہء ۔ مردی (قوت)
زرکہ ۔ فرابہ			زوراک ۔ پہ اے ھبرء
دھیاؤ س۔ وستہ			ڈیھ ۔ وس
پوسہ ۔ پشتام			پسگ۔ پشت انت
نپا ۔ برتو 			نپتک یا نماسگ۔ برات
یہ ۔	ھیہ			ءِ (حالت اضافی) ۔ ھیا (غیرت)
	بلوچی زبان پارسی ءِ گاجیل نہ انت:
	 من وتی زانت ءُ پکر ءِ مُطابق ء ماں گوستگیں تاکاں کدیم "اوستا" سنسکرت، کدیم پارسی، ادبی پارسی ءُ نوکیں پارسی (پہلوی) ءِ باز لوز گوں بلوچی ءِ لوزاں دیم پہ دیم کُت ءُ اے ھبر پیشدارگ ءِ جہد کُت کہ ماں بلوچی زبان ء ھزاراں لوز ھنچیں ھست انت کہ آ 2500 سال ئیگ انت۔ بلے نوکیں پارسی ء اے لوزاں پرشت ءُ پروش کتگ ءُ زرتگ۔
	اے تمامیں لوز ھمے ھبر ءِ شاھدی ء دینت کہ بلوچی زبان پارسی ءِ گاجیل یا ترّاتگیں شکل نہ انت بلکیں اے دوئیں زبان ھمدور ءُ ھمزمانگ ئیگ ءُ یکیں مات ءِ چُک انت۔ ایشانی نیام ء اگاں پرکے ھست تہ آ ایش انت کہ پارسی گوں سُوری گُد ءُ پُچ سہت ءُ زیوراں سمبہیتگ ءُ با نور انت ءُ بزکاریں بلوچی چہ وتی بیوس ءُ واکی، کم گشادی ءُ بے واھندی ء گوں جرّءُ درتگیں پُچان انت۔
	بلوچی زبان ءِ سیادی گوں ایدگہ زباناں: 
	 نوں بیا اِت کہ گڈ سرء بلوچی زبان ءِ لوزان ء گوں ایدگہ بازیں زبانانی (نوکیں ءُ کوھنیں) لوزاں دیم پہ دیم کن ایں ءُ ایشانی نیام ءِ سیادیء در گیج ایں۔
1۔زند اوستا: آیانہ سنسکرت : آیاس۔ انگریزیIron بلوچی ءُ کرد: آسن۔
2۔زند اوستا : پتار ، سنسکرت:پتار، کدیم پارسی:پت، کدیم ھند آیارئی:پتا، یونانی:پیتر، ھندیورپی : پیتر، انگریزی:Father، نوکیں پارسی:پدر، بلوچی:پت، پنجابی :پتا
3۔زنداوستا:براتر، سنسکرت:بھراتر، نوکیں پارسی:برادر، کدیم پارسی:براتو، انگریزی: Brother ،بلوچی: برات، کردی: برا، اُردو:بھائی۔
4۔زند اوستا :گاؤ، سنسکرت:گؤ، کدیم ءُ نوکیں پارسی:گاؤ، بلوچی:گوک،کلاشا:گُک
5۔ زند اوستا:پد، سنسکرت:پدُ، کدیم پارسی: نی پدی، ادبی پارسی: پئے، بلوچی:پد یا پاد، انگریزی: Pad ، پشتو:پُل، اُردو ءُ ھندی: پاؤں۔
6۔زنداوستا: ھپت، سنسکرت: سپت، نوکیں پارسی، ھفت، سندھی:ست ، ھندی، اُردو:سات، انگریزی:Seven، بلوچی: ھپت۔
7۔زند اوستا ءُ سنسکرت: دنت، نوکیں پارسی: دندان، ھندی، گجراتی، مراٹھیءُ اُردو:دانت، بلوچی: دنتان۔
8۔زند اوستا:ماتر، سنسکرت: ماتر، نوکیں ءُ ادبی پارسی: مدر، انگریزی: Mother، بلوچی: مات، پنجابی: ماتا، اُردو: ماں، چرے لوزاں اے ھبر جوانی ء گندگ بیت کہ اے درہیں زبان چہ بُن ء یک انت ءُ وت ماں وت ء سک نزیک انت۔
	زبان کو ّ اساں دو زبانانی وت ماں وت ء نزّیکی ءُ سیادی ءِ زانگ ءِ واستا اے کانود 1ؔؔؔ؂(گرامرءُ قواعد) ایر کتگ کہ ھر پیم کہ دو زبانانی لوز وت ماں وت ء ھمرنگ، ھمتوارءُ ھم معنا بہ بنت آدوئیں زبان وت ماں وت ء ھمنچو نزیک بنت ءُ ھر پیم کہ ھمرنگ،ھم توار ءُ ھم معنا مہ بنت آھانی نیام ء سیادی کمتر بیت۔ بلے اے کانود ھر لوز ءِ سرء چکاسگ نہ بیت۔اے ھبر ء ھر کس منّ ایت کہ بلوچی ءُ پارسی سک نزیک بلے بلوچی ءِ " ھئیک" چہ پشتو ءِ "ہگئی"ءُ انگریزی ءِ Egg ء سک نزیک اِنت ءُ چہ پارسی ءِ "تخم 2؂مرغ " ء سک دور۔
	ھمے وڑء بلوچی ءِ "گوک" چہ کلاشا ءِ " گُک" ء سک نزّیک انت ءُ چہ پارسی ءِ "گاؤ" ء انچو نزّیک نہ انت۔
	انگریزی ، پشتو ءُ کلاشا ءِ زبان چہ بلوچی ء سک دور انت۔ بلے ایشانی لوزانی دپ کپگ ءِ مستریں سوب آریائی زبانانی اثرانت۔
	نوں اے ھبر جوانی ء پدّر بوت کہ ھچ زبان دومی زبان ءِ گاجیل ءُ جاھیل نہ انت 
بلکیں اے درہیں زبانانی بنزہ یک انت۔ پمیشا یکے ءِ لوز گوں دو میگ ء یک پیم انت۔
	زبان ءِ تاریخ ءِ پٹ ءُ پول ءِ کار سک گران انت۔ پریشی ء بائد انت کہ اے 
__________________________________________
1؂ گرائمر ءُ قوعدانی یک پیم بوگ نزیکی ءِ مستریں نشانی اِنت ، بلوچی ءُ پارسی ءِ گرائمر ءُ قواعد یک وڑ ءُ یک پیم انت ۔
2 ؂ بلوچی ءِ"توم"پارسی ءِ "تخم" 
درہیں زبانانی بُنزہ بزاں آریائی زبانانی باروء جوانی ء پٹ ءُ لوٹ کنگ بہ بیت ءُ اے مئے نوکیں ورناھانی کار انت۔
 ٭٭
 دومی بہر
لبزانکءِ اولی تاک منی دستء اِنت پریشی ء ’’بلد‘‘ ءِ کارندہ ء انتظام کار الّم ء مباری کر زانت ۔بلوچی زبان ءِ دیمروی ءِ راہء شمئے سرء گرمیں لوارانی بدل ء گلءُ شادھانی نود ءُ وشّیں ساچان ساھیل بات انت ۔بلوچی زبان ءِ واستا تنیگا دگہ باز کارکنگی اِنت بلے اگن شما ھمے وڑء وتی جہداں جاری داشت تہ الّم ء درہیں کار ٹہنت۔
	بلوچی زبان ءِ تاریخ ءِ باروء منی نبشتانک ءِ دومی بہر شمئے دیم ء اِنت ۔من چشیں مزنیں کلمکارے یا زبان زانتے نیاں بلے ھر چے کہ گوں من بوتگ من نویس اِتگ ءُ پہ ’’لبزانک‘‘ءِ وانوکاں دیم داتگ من گوں بلوچی ءِ زبانزانتاں ءُ زبان کوّاساں دزبندی کن آں کہ اے ردء حقّیں پٹءُ پول بکن انت ءُ بلوچی زبان ءِ باروء بازیں چیرءُ نہ زانتیں چیزاں دیم ء بیار انت۔(قحطانی)
	من وتی نبشتانک ءِ اولی بہر ء ادبی فارسی، نوکیں فارسی، پہلوی ءُ اوستا ءِ بازیں لبز گوں بلوچی ءِ لبزاں دیم پہ دیم کُت انت ءُ اے ھبر پیش داشت کہ اوستا ءِ بازیں لوز ماں بلوچی ء اسلیں صورت ء پشت کپتگ انت۔ بلے نوکیں فارسی، ادبی فارسی ءُ پہلوی ء اوستا ءِ بازیں لوزماں بلوچی ء چہ اسلیں صورت ء بدل کتگ ءُ بازیں بُرّ ءُ برین ء رند زرتگ انت۔
	ھمے وڑء وھدے کہ ما داریوش ءِ کتبہانی ھزار ءُ ۔۔۔۔۔1؂کت ءُ چاراِت تاں اے ھبر پدّر بوت کہ ماں بلوچی ء مروچی ھم داریوش ءِ بازیں لوز ھما وڑء ھست انت ۔ ماں اے نبشتانک ء ما بلوچی ءُ قدیم تریں زبان اوستا ءِ نیامء سیادی ءُ تعلق داریانی باروء لہتے دگہ چیز دیم ء کار ایں ءُ اے ھبر ء چارایں کہ بلوچی زبان ء گوں دگہ کُجام کُجام زباناں سیادی ھست ءُ اے سیادیانی بنیات چہ کُجا انت؟
	بلوچی ، پہلوی ءُ پاژند:
ھنچو کہ ما ساری ء دیستگ ات کہ مئے کوھن تریں سند ءُ بازیں زبانانی بنجاہ اوستا 2؂انت کہ آئی ءِ پچگال بزاں تفسیر، سرح یا حاشیہ ء را " زند" گُش انت۔چہ "زند" ء چہ پازند " پازند"ء " پہلوی" در آتکگ۔ پہلوی پدء دو بہر ء بوتگ بزاں (1)پہلوی آشکانی ءُ (2) پہلوی ساسانی۔
چہ پہلوی آشکانی ء پارتھی، سوغدی، نوکیں پہلوی ءُ ایران ءِ دگہ بازیں گالوار در آتکگ انت ءُ چہ پہلوی ساسانی ء (گلستان ءُ بوستانءِ کتابی) فارسی ءُ دگہ بازیں ایرانی گالوار درآتکگ 
انت۔

__________________________________________
1؂۔ اے رد وانگ نہ بیت۔ ص۔ د
2؂۔اوستا پیغمبر زرتشت ءِ الہامی کتاب ءِ نام انت ۔ اے زبانے ءِ نام نہ انت۔ ھنچو گوش انت کہ اوستا ءِ گچین تریں بہر " گاتھا" ماں میدی زبان ء بوتگ۔ اولی بر ء ایشی ء را 700ق م ءُ دومی رند ء اردشیر بابکانی ءِ وھد ء نویسگ بوتگ ات۔ اوستا ءِ پچگال یا تفسیر ءِ نام"زند"یا "ژند"انت ۔ چریشی ء "پاژند" دراتکگ۔ باز مردم گوش انت کہ "پاژند" " زند" ءِ شرح انت۔ 
اے نبشتانک ء را واجہ علی اکبر جعفری ء نویستگ)
 	نوں بیااِت کہ بلوچی ءِ لہتیں لوز ساری ء گوں پہلوی آشکانی ءُ پہلوی ساسانی ء ءُ 
پدء گوں پازند ءِ چیزے لوزاں دیم پہ دیم کن ایں ءُ ایشانی نیامء نزّیکی ءُ تعلق داریان ء پکّا کن ایں۔ ( اے لوز من چہ تہران ء شنگ بوتگیں ماھتاک "سخن" نبشتانکے ء زرتگ انت۔اِے نبشتانکء را واجہ علی اکبرؔجعفریء نویس اِتگ۔ 
اوستا
-01-0B-00-00-00بلوچی
-01-1D-00-00-00پہلوی آشکانی 
-01-01-00-00-00
-01-19-00-00-00پہلوی ساسانی
-01-01-00-00-00
-01-0B-00-00-00فارسی
-01-01-00-00-00
-01-07-00-00-00پاد
-01-07-00-00-00پاد
-01-05-00-00-00پد
-01-01-00-00-00
-01-0B-00-00-00 پای
-01-01-00-00-00
-01-07-00-00-00پای
-01-01-00-00-00
-01-0B-00-00-00پُترا
-01	-00-00-00پتّر
-01-07-00-00-00پھر
-01-01-00-00-00
-01-07-00-00-00پُس
-01-01-00-00-00
-01-07-00-00-00پسر
-01-01-00-00-00
-01-05-00-00-00جن
-01-05-00-00-00جن
-01-05-00-00-00جن
-01-01-00-00-00
-01-05-00-00-00زن
-01-01-00-00-00
-01-05-00-00-00زن
-01-01-00-00-00
-01	-00-00-00زِرد
-01	-00-00-00زِرد
-01-05-00-00-00دل
-01-01-00-00-00
-01-05-00-00-00دل
-01-01-00-00-00
-01-07-00-00-00دل 
-01-01-00-00-00
-01	-00-00-00کِرن
-01-07-00-00-00کن
-01-05-00-00-00کر
-01-01-00-00-00
-01-07-00-00-00کُن
-01-01-00-00-00
-01-07-00-00-00کُن
-01-01-00-00-00
-01-07-00-00-00وین
-01-07-00-00-00گند
-01-07-00-00-00وین
-01-01-00-00-00
-01-07-00-00-00وین
-01-01-00-00-00
-01
-82ہ بین
-01-01-00-00-00
-01-07-00-00-00مذخ
-01-07-00-00-00مدگ
-01	-00-00-00مدّگ
-01-01-00-00-00
-01-07-00-00-00ملخ
-01-01-00-00-00
-01-07-00-00-00ملخ
-01-01-00-00-00
-01	-00-00-00نِشد
-01	-00-00-00نِند
-01	-00-00-00نِشد
-01-01-00-00-00
-01	-00-00-00نشین
-01-01-00-00-00
-01-0B-00-00-00نِشین
-01-01-00-00-00
-01	-00-00-00خوید
-01-07-00-00-00ھید
-01-07-00-00-00خوی
-01-01-00-00-00
-01-07-00-00-00خوی
-01-01-00-00-00
-01-07-00-00-00خوی
-01-01-00-00-00
-01-86-04-00-00	چہ بُرز ءِ لوزاں پدّر بیت کہ بلوچیءِ لوز پاد، پُتّر، جن، زرد، گوں اوستا ء سک نزیک انت ھمے وڑء بلوچی ءِ لوز "کن" گوں پہلوی ساسانی ء ءُ "مدگ" گوں پہلوی آشکانی ء سک نزیک انت ۔البت "گند" ءُ "نند" ءِ لبزانی شکل کمے تر ّاتگ۔ ھنچو زانگ بیت کہ اوستا ءِ "و"ماں بلوچی ء "گ"ء بدل بوتگ۔ اوستا ءِ لوز "وین" شروعات ء ماں بلوچی ء "گین" بوتگ ءُ مروچاں "گند" انت ۔" نند" ءِ لوز کمے دگہ وڑ انت بلے ایشی ءِ بنیات ھم اوستا انت۔ چرے مثالاں اے ھبر جوانی ء زانگ بیت کہ بلوچی ء اے لوز چہ پہلوی آشکانی یا چہ پہلوی ساسا نی ء ناں بلکیں چہ اوستا ء زُرتگ انت کہ آ درہیں ایرانی زبانانی بنیات انت۔
	نوں بیا اِت کہ بلوچی ءِ لوزاں گوں پاژند، پہلوی، فارسی ءُ اوستا ءِ لوزاں دیم پہ دیم کن ایں ءُ ایشانی نیامءِ تعلق داریاں چارایں۔
اوستا
-01-0B-00-00-00بلوچی
-01-0B-00-00-00پازند
-01
-83ہلوی 
-01-0B-00-00-00فارسی
-01-01-00-00-00
-01-0B-00-00-00بریج 
-01-17-00-00-00بریج(بریجگ)
-01
 برپژ
-01	-00-00-00بریژ
-01-15-00-00-00برشتہ کردن
-01-01-00-00-00
-01-07-00-00-00بوج
-01-13-00-00-00بوج(بوجگ)
-01-07-00-00-00بوژ
-01	-00-00-00بوژ 
-01-0F-00-00-00رہاکردن
-01-01-00-00-00
-01-07-00-00-00پچ
-01-13-00-00-00 پچ(پچگ)
-01-05-00-00-00پز
-01-05-00-00-00پچ
-01-07-00-00-00پز
-01-01-00-00-00
-01-07-00-00-00تاچ
-01-11-00-00-00تاچ(تچگ)
-01-07-00-00-00تاز
-01-07-00-00-00تاچ
-01-07-00-00-00تاز
-01-01-00-00-00
-01	-00-00-00ھوان
-01-13-00-00-00وان(وانگ)
-01	-00-00-00خوان
-01	-00-00-00خوان
-01	-00-00-00خوان
-01-01-00-00-00
-01	-00-00-00زان 
-01-11-00-00-00زان(زنگ)
-01-07-00-00-00دان
-01-07-00-00-00دان
-01-07-00-00-00دان
-01-01-00-00-00
-01-0B-00-00-00 رند
-01-13-00-00-00رند(رندگ)
-01-07-00-00-00روی
-01-07-00-00-00روی
-01-07-00-00-00روی
-01-01-00-00-00
-01-07-00-00-00ریچ
-01-13-00-00-00ریچ(ریچگ)
-01-07-00-00-00ریز
-01-07-00-00-00ریچ
-01-07-00-00-00ریز
-01-01-00-00-00
-01-07-00-00-00سوچ
-01-13-00-00-00سوچ(سوچگ)
-01	-00-00-00سوز 
-01-07-00-00-00سوچ
-01-07-00-00-00سوز
-01-01-00-00-00
-01	-00-00-00روچا
-01-0F-00-00-00 روچ
-01-07-00-00-00روز
-01-07-00-00-00روچ
-01-07-00-00-00روز
-01-01-00-00-00
-01
-81ٓپترا
-01-13-00-00-00 آپُس
-01	-00-00-00آوس
-01	-00-00-00آوس
-01
-81ٓبستن
-01-01-00-00-00
-01-0B-00-00-00تنترا
-01	-00-00-00 تار
-01-07-00-00-00تار
-01-07-00-00-00تار
-01-07-00-00-00تار
-01-01-00-00-00
-01	-00-00-00سخرا
-01	-00-00-00سُہر
-01	-00-00-00سُرخ
-01	-00-00-00سُرخ
-01	-00-00-00سُرخ
-01-01-00-00-00
-01	-00-00-00خشود
-01-13-00-00-00شود(شودگ)
-01-07-00-00-00شوی
-01-07-00-00-00شوی
-01-07-00-00-00شوی
-01-01-00-00-00
-01-07-00-00-00خشب
-01-0B-00-00-00 شپ
-01-05-00-00-00شو
-01-05-00-00-00شو
-01-05-00-00-00شب
-01-01-00-00-00
-01-07-03-00-00	چرے مثالاں ھم اے ھبر ظاہر بیت کہ بلوچی ءِ لوز ، بریج، بوج، پچ، تاچ، دان، زان، رند، ریچ، سوچ ءُ روچ گوں اوستا ءِ لوزاں یک ڈول انت۔ "شود"، "شپ" ءُ "سُہر " ءِ لبزانی تہ ء اوستا ء "خ" ھست انت بلے بلوچی ءِ تہ ء نیست انت بلے اصل ء اے " خ" اوستا ءِ وتی نہ انت بلکیں پہ زور آئی ءِ سرء مُشگ بوتگ۔ اے ردء دیمترء تران کن آں ۔ بلوچی ءِ لوز "آپُس" ءُ "تہار"گوں پازند ءُ پہلوی ء نزیک تر انت۔
	بلوچی زُبان ماں راجدپتر ء:
باز زانتکار یں مردم بلوچی زبان ءِ ھبر ء کن انت کہ اے چہ فارسی ء درآتکگ ۔ اے ردا من وتی ساری ءِ نبشتانک ء اے ھبر پدّر کتگ ات ءُ انوں ھم گُش آں کہ بلوچی نہ چہ فارسی ء درآتکگ ءُ نہ کہ چہ پہلوی ء ۔ اے ھبر ءِ گیشینگ کہ بلوچی ، فارسی ءُ پہلوی ءِ نیام ء سیادی ءُ تعلق داری چے انت ۔ زبان کواسانی کار انت بلے من ھنچو ک زان آں کہ ما بلوچی ء را چہ فارسی ءُ پہلوی ء پہکا سِست ءُ جتا کُت نہ کن ایں پرچا کہ ایران ءِ کُلیں زبانانی بنیات ءُ رگ ءُ ریشگ یکّ انت۔ ھمے سیادی ء کہ بلوچی گوں فارسی ءُ پہلوی ء دار ایت۔ ھمیشی ء آگوں گیلکی، مازندرانی، تاتی، تانشی، ءُ کردی ء ھم دارایت۔ بلے من اے رند ترءِ نویس اتگیں زبانانی باروء بازیں چیز نہ زان آں۔ ابید چہ لہتے لوزاں کہ من چہ واجہ علی اکبر جعفری ءِ نبشتانک ء دیستگ انت۔ البت کردی زبان ءِ بازیں لوز من زان آں ءُ آھاں سرپد باں۔ بلوچی ءُ فارسی ءِ گرائمرانی باروء ھم من کمے پٹ ءُ پول کتگ۔ اے دوئیں زبانانی گرائمر باز جاگہ یک وڑ انت ءُ باز جاگہ دگہ وڑانت۔ ھنچو ظاہر بیت کہ بلوچی ءِ مضاف ءُ مضاف الیہ ، صفت ءُ موصوف ءُ مصادر چو اُردوءِ وڑء انت بلے واجہ اکبر جعفری گوش ایت کہ بلوچی ءِ مضاف و مضاف الیہ ءُ صفت ءُ موصوف چہ گیلکی، تاتی ءُ سمنانی ءِ وڑء انت۔ اگاں موہ رس اِت تہ دیمءِ، نبشتانک ءِ تہء بلوچی ءُ فارسی ءِ گرائمرانی باروء تران کن آں۔ 
	من بلوچی زبان ءِ بارو ء آگپ ء کہ پہ یقین گوشت کن آں آ ایش انت کہ بلوچی ماں راجدپتر( تاریخ) ء چہ فارسی ءُ پہلوی دوئیناں ساری تر انت ۔ اے چہ فارسی ء سک باز ءُ چہ پہلوی ء کمے قدیم تر انت۔ بلے اے قدیمیءُ پیسری ءِ معنا اے نہ انت کہ بلوچی ء چہ فارسی ء ھچ وڑیں وڑ (ترکیب) نہ زرتگ۔ ایشی ء المّی ء چہ فارسی ء بازیں لوز ءُ ترکیب زُرتگ چیا کہ فارسی ادبی، مذہبی، دپتری ءُ کاروباری زبان بوتگ ۔ چو ھم بوتگ کہ فارسی ء باز چہ اوستا ء زرتگ انت ءُ بلوچی ء اے لوزان ء چہ اوستا ء ناں بلکیں چہ فارسی ء زرتگ چوشکہ
 ء ھبر ء فارسی ء وتی لوز "اسلحہ"چہ عربی ء زُرتگ ۔ پدء فارسی ءِ "اسلحہ" ء بلوچی ءِ " سلاہ" جوڑ کتگ۔ بلوچی ء "زھم " ءُ فارسی ء "شمشیر"ظاہر ء دو جتائیں لوز انت بلے "شمشیر" ءِ مستریں سپت ایش انت کہ آ پٹّی کنت پمیشا چہ فارسی ءِ "زخم"ء بلوچی ء وتی"زھم" جوڑ کتگ۔
	ماں بلوچی زبان ء دگہ سداں لوزانچیں است اِنت کہ آگوں فارسی ء ھچ سیادی نہ کن انت بلے مارا اے لوزانی بُن مالوم نہ انت ۔ ھمے لوزانی بنیات ءِ سرء باز زبان کواس بلوچی زبان ء را میدیؔ زبان ءِ بہرے گوش انت۔ تنیگااے باروء ما "ھو"یا "انّاں" کت مہ کن ایں۔ اے ردء پٹءُ پول لوٹ اِیت،تاوقتیکہ ما ایرانیءُ ھند آریائی کلّیں زبانانی باروء پٹ ءُ پول مکن ایں ءُ وتی زُبان ءِ ھر لبزے ءِ بنیات ء درمگیج ایں ما اے ھبر ءِ الّمیں پسّو ء دات نہ کن ایں کہ باریں بلوچی میدیؔزُبان ءِ شاھے اگں ناں۔
	اگاں مئے دست ء درہیں آیرانی ءُ ھند اریانی زبان چار ءُ ٹپاس نہ بنت تہ کم چہ کم مارا اوستا ءِ زُبان الّمی ء زانگ لوٹ ایت ۔ اے پیمء ما اول سرء وتی زُبان ءِ لوزانی بنیات ء ماں اوستا ء چارایں۔ کُجام لوزے ءِ بُن کہ ماں اوستا ء مارا دست مہ کپ ایت گڑا دگہ زُبانے ءِ نیمگء شوھاز ئِے کن ایں۔ چو کہ بلوچی ءِ لوز "کچک"انت ایشی ء ماں اوستا ء "سکّہ" گوش انت ۔ فارسی ء چہ اوستا ءِ "سکّہ"ءُ "سگ" دوئیناں جتا انت۔ پٹ ءُ پول ء رندء اے ھبر سہرا بیت کہ بلوچی ءِ"کچک"گوں سنسکرت ءِ لوز"کتّا" ء سیادی کنت ھمے پیم ء بلوچی ءِ "لوگ"ء اوستا ء "وس" ءُ فارسی ء "خانہ" گوش انت۔ زانگ نہ بیت کہ "لوگ" ءِ بنیات چہ کجا انت۔ اُردو ء "لوگ" ءِ واستا "گھر" یا "گھور" ءِ لبز کارمرز بیت۔ ھمے وڑء سنسکرت ءِ لو ز ھم گوں بلوچی ء سیادی نہ کنت۔ سنسکرت ء "لوگ"ءِ لبز اسست انت بلے آئی ءِ معنا اولس، انسان یا دنیا ءُ جہان انت کہ چہ "لوگ" ءِ معنا ء سک دور انت۔ من اے ھبر ءِ مرت ءُ مار ھم کت کہ اے لبز بلکیں بلوچی ء وت جوڑ کتگ بلے من پہ سوب نہ بوت آں ھمے پیمء فارسی ءِ" گل" استخوان"ءُ "خار" ءِ باروء مانہ زان ایں کہ ماں اوستا ء پریشاں چے لوز کار مرز بوتگ۔ بلے ما اے ھبر ء زان ایں کہ بلوچی ءِ "پُل"، "بڈ" ءُ "کنٹگ"چہ فارسیء پہک جتا انت ءُ سنسکرت ءِ نیمگء میل دارانت۔ پرچیکہ اردو یا ھندی ءِ "پھول"،" ہڈی "، "کانٹا "گوں بلوچی ءِ " پُل"، " ہڈ" ءُ " کُنٹگ "ء نزیک انت ۔ماں بلوچی ء باز ھنچیں لوز ھم ھست انت کہ آئی ء وت جوڑ کتگ انت ۔ چو کہ بلوچی ءِ "کانٹ" چہ اُردو ءِ "سینگ" ءُ فارسی ءِ "شاخ"ء سک جتا انت ۔ ھنچو گمان بیت کہ بلوچی ء وتی "کانٹ"چہ کنٹگ ء در کتگ۔
	فارسی ء "دوشیزہ"ءِ مٹ بلوچی ء "جنک"انت بلے بلوچی ء وتی "جنک" وت جوڑ کتگ ءُ گمان ایش انت کہ ایشی ءِ بُن "جن" انت۔ بلوچی چو فارسی ءِ وڑء اسم تصغیر جوڑ کنگ ءِ واستا اسم ءِ آھر ء "ک" گیش کنت۔
	ما اے ھبر ء ھم گندایں کہ بلوچی ء چہ وتی یک لبزے ء دگہ باز لوز جوڑ کتگ چو کہ بلوچی ءِ لوز "گور"انت کہ ایشی ءِ بنی معنا "دلبند" انت ۔بلے بلوچی ء چرے یکیں لوز ء دگہ باز لوز جوڑ کتگ چو کہ گور (گودان) گور (نزیک)، گورگند، گوربند، گوربام، گورموش، گور بُرّ، گوریگ، گوربّرگ ءُ دگہ ھمے وڑیں لوز ، گر، اپس یا کچک ءِ "گوردگی" ءِ لوز ھم چہ "گور" ء جوڑ بوتگ۔ چیا کہ وھدے کہ اے گوردگ بنت تہ لاگ نریان ءُ نرازانء گور موش دینت ۔ چو ھم گندگ بیت کہ بلوچی ء چہ دو لبزاں یک لوزے جوڑ کتگ۔ چو کہ "نگور"انت کہ ایشی ءِ معنا انت "ھما ھند ءُ جاگہ کہ کوہ دیم یا کوہ نوان ء بہ بیت" اے لوز چہ دو لوزاں جوڑ بوتگ بزاں "نوان ءُ گور" (نگور)
	پمیشا من گوشتگ ات کہ مار ا وتی زُبان ءِ بُنزہ ءُ ما دن ءِ پجّارگ ءِ واستا ایرانی ءُ ھند آریائی زبانانی زانگ ءُ پٹ ءُ پول کنگ المّی انت تانکہ ما اے ھبر ء بہ زان ایں کہ بلوچی ءِ وتی جند ءِ لو ز کجام انت ءُ چہ دگہ زباناں زُرتگیں لوز کجام انت۔


	ماں بلوچی زبان ء عربی لوز:
	بلوچی ءِ سرء بُہتا نے ایش انت کہ بلوچی فارسی ءِ "خ" ء را پہ "و" ء بدل کنت چو کہ فارسی ءِ خواب، خوان، خواجہ، ءُ خوش ء را بلوچی ء واب، وان، واجہ ءُ وش گوش انت ۔ چو ھم گوش انت کہ بلوچی فارسی ءِ "ب"ء را پہ "گ"ء بدل کنت چو کہ فارسی ءِ لوز باد، بانگ ءُ بازی ء بلوچی ء گوات، گوانک ءُ گوازی گوش انت۔
	منی ھیال ء اے دوئیں ھبر راست نہ انت ءُ ایشانی بنیات سائنسی پٹءُ پول ءِ سرء نہ انت۔ بیااِت اے باروء لہتے گپ جن ایں بلے ساری ء من بلوچی ءِ لوزانی حسابءُ کتاب کن آں۔
	ث، ح، ذ، ص، ض، ط، ظ، ع، ءُ ق اے نھ لوز انت کہ استاد سید ظہور ساہ ھاشمی ءِ گوشگ ءِ پدء اے پہکائیں عربی لوز انت ءُ اگاں اے لوزان ء مروچی ماں فارسی، اُردو یا دگہ زبانے ء گندایں تہ اے ھبر ء بہ زان ایں کہ ایشان ء اصلء چہ عربی ء زورگ بوتگ۔ ح، ف، ءُ غ ءِ لوزان ء استاد سید ظہور شاہ ء فارسی ءُ عربی ءِ شریداریں لوز گوشتگ۔ اولی نُہیں لوزانی باروء ایوکء من نا بلکیں ھر کس گوں سید ظہور شاہ ء تپاک کنت کہ آپہکائیں عربی لوزانت۔ بائد ات کہ استاد سید ھاشمی ء گڑا سئیں لوزان ء ھم پہکائیں عربی لوز بہ گوشتیں انت ءُ درہیں بار وتی بڈّء کتیں۔ بلے آئی ء اشان ء فارسی ءُ عربی ءِ شریداریں لوز گوشتگ۔ منی گورء ھم چُشیں مُہر ءُ مہکمیں شاھدی یے نیست کہ من اے سئیں لوزاں (خ،ف،غ) چہ فارسی ء پہکء بہ سند آں ءُ عربی بگوش آں بلے گمان ھمیش انت کہ اے لوز ھم اصلء عربی بوتگ انت کہ ھخامنشی خاندان ءِ دورء یا کمے ساری تر ء ماں فارسی ء زور جاگہ دیگ بوتگ انت۔ اے باروء منی مستریں دلیل وت بلوچی ءُ ھند آریائی زبانانی لوز انت۔
	ھنچو کہ من وتی ساری ءِ نبشتانک ء گوشتگ ات کہ قدیمی دور ءُ زمانگ ء ایرانی ءُ ھندوستانی درہ یک کٹمے بوتگ انت ءُ ایشانی زبان ھم یک بوتگ ۔ 1200 ق م ء ھندءُ ُ آریائی بلوچاں لڈءُ ریچ کُت ءُ وتی ھمرائی ء آھاں اودءِ بازیں لوز ھم آورت انت۔
	راجد پتر (تاریخ) ءِ مطابقء بلوچ ءُ ھند ءُ آریانی لڈ ءُ ریچ ء رند ماں ایران ، عراق ءُ یونان ءِ ھنداں پہ حاکمی ءِ ھاترء اُمرہ جنگ ءُ مڑ بوت۔ حاکمی برے یکے ءِ دستا بوتگ ءُ برے دگرئیگء۔ وھدے ھخامنشی ھاندان ءِ دور آتک گڑا ا یشاں ایرانی حکومت ءِ سیم سرودّ ینت انت ءُ تاں عراق، مصر، شام ء رسینت انت۔ اے ھاندان ء تاں دو صد سال ء حاکمی کُت ءُ اے دور ایرانءِ شہنشاھیت ءِ مستریں دور گوشگ بیت ءُ وھدے کہ اے ھاندان ءِ دار یوش اول ء وتی کتبہ بنشتہ کنائینت انت تہ آئی ء سے زُبان کار مرز کُت۔ بزاں بابلونی، میدی ءُ ۔۔۔۔ بابلونی زُبان چہ سے زبان بزاں آرامی، کلدانی ءُ سریانی ء جوڑ بوتگ ۔ آرامی زبان حضرت ابراہیم ءِ زبان بوتگءُ عربی زبان ءِ بُنزہ مادن انت۔ چریشی ء اے ھبر ھم جوانی ء پدّر بیت کہ ھخامنشی ھاندان ءِ زمانگ ء ایرانی زبانانی سرء عربی ءِ اثر کپتگ۔ عربیءِ بازیں لوز گال ماں ایرانی زبانانی تہ ء ھوربوت انت کہ اے عربی زبان ءِ ٹکے ات۔
 دار یوش اول ءِ پت گستاسپ ءِ زمانگ ء پیغمبر زرتشت ودی بوت آئی ء اوستا نبشتہ 
____________________________________________________
1۔میدی زبان ایران ءِ قدیم تریں زبان بوتگ کہ مان بلوچی ءُ فارسی ء آئی ءِ بازیں لوز تینگا ھست انت۔ ھچو گوش انت کہ فارسی چہ سے گالوار بزاں میدی، قدیم فارسی ءُ پارتھی ء جوڑ بوت۔ اے ھبر ءِ گمان ھم ھست انت کہ اوستا ماں میدی زبان ء بوتگ ۔ خاصیں صورت ء ایشی ءِ بہر کہ آ ئی ء " گاتھا" گوش انت۔(قحطانی)
کُت۔ پدء یونان ءِ مزنیں اسکندر ء ایران ءِ سرء بیڑ برت۔آئی ء ھخامنشی ھاندان ءِ دو سدسالیگیں حکومت ء را ختم کنگ ء ابید ایرانیانی مذہبی کتاب اوستا ء را ھم سوتک ءُ پُر کت۔ اسکندر ءِ مر گ ء پد ایران ءِ حکومت آشکانی ھاندان ءِ نیام ء بہر ءُ بانگ بوت ۔ اے دور ء را " ھر کس پہ وت " (طوئف الملوکی) ءِ دور گوش انت۔ اے دور تاں پنچ سد سال ء پشت کپت ۔ آشکا نیانی کاتب ءُ منشی درہ یونانی اِت انت۔ پمیشا ماں اے دور ء یونانی ، آرامی ءُ مصری زبانانی بازیں لوز ءُ گال ماں ایران ء کار مرز بوت انت۔
	چرے زمانگ ء0 56 سال ء رند ساسانیانی اولی شاہ اردشیر بابکانی ء ایران ءِ حکومتء راچت ءُ یکجا کت ءُ اوستاءِ زبان ء را دوار نبشتہ کنائینت۔
	چہ بر ز ءِ تاریخی حقیقتاں اے ھبر جوانی ء ظاہربیت کہ اولی اوستا ءِ وھد ء عربی زبان ءِ اثر ایران ءِ سرء ھست بلے اے اثر سک زیات نہ ات۔ بلے اول اوستا سوچگ بیت ءُ نیام ء 560 سال ھنچیں گوست کہ ایران ءِ زمین چہ درآمدیں زبانانی لوز ءُ گالاں پُرّ بوت ۔ پمیشا مارا ۔۔۔۔ ؂۱ اوستا ءُ داریوش ءِ کتبہانی تہ ء غ، خ، ف ءُ ھمے وڑ یں دگہ لہتے لوز گندگ ء کاینت۔کہ آچہ بُن اصل ء عربی لوز انت۔ اے باروء واجہ علی اکبر جعفری ء ماں " سخن " فارسی ماھتاکے شنگ بوتگیں نبشتانکے ءِ تہ ء چو نبشتگ ۔۔ " بسیاری ازواژہ ہائی ء کہ ما زمروز با۔۔۔۔ یا "خور" (داؤ معدولہ ) داریم دراوستا بہ "ہ" ۔۔۔ شوند مثلاً ھشکایا ھشکو (خشک) وھونا (خون) " واجہ جعفری ماں ھمے نبشتانک ء دیمترا گوش ایت۔۔ " وازہ ھائی نخستیں حرف "خ"را "واب" خوان" را "وان" ، "خوش" را "وش" " خواجہ" را "واجہ" یک وگمان زمانی این ھارا واب، دان، وش، واجہ می خواند ند" چریشی ء ابید اوستا ء " اھور مزد" ء بازیں رندء شگل بدلینتگءُ کم کم ء فار سی ءِ "خدا" جوڑ بوتگ۔ مالوم ھنچو بیت کہ فارسی ء بازیں جہدے ء رند اوستا ءِ لوز "ہ" ء را "خ" جوڑ کتگ۔ انّوں کہ بلوچی "ہ" ءِ جند ء کار مرز کنت تہ ایشیءِ معنا ایش انت کہ آاوستا ءِ اصلیں لوز ء کار مرز کنگ ء انت ءُ ُ وتی بُنکی رہبند ءِ سرء انت۔ اے وڑء اے بہتام کہ بلوچی فارسی ءِ لوز "خ" ء را پہ "ہ"بدل کنت بے بنیادیں ھبرے ثابت بوت اصلیں ھبر ھمیش انت کہ ما گوشت بزاں خ، ف ءُ غ ءِ لوز اصلء عربی لوز انت ءُ اگں بلوچی ایشاں کارمرز نہ کنت تہ میاریگ نہ انت ۔ رودراتکی بلوچستان ءِ نیمگء اے لوز کارمرز بنت اے اصلء پشتو ءُ براھوی ءِ اثر انت۔
	فارسی ءِ "ب"بلوچیءِ"گ" ؟؟
اے ھبر کہ بلوچی فارسی ءِ "ب"ء را پہ"گ"بدل کنت ( چو کہ فارسی ءِ باد، بازی، بانگ ءُ بلوچی ءِ گوات، گوازی ءُ گوانک) راست نہ انت۔اصلء بلوچی فارسی ءِ "ب"ء ناں بلکیں اوستا ءِ "و"ء را پہ "گ"ء بدل کنت ءُ فارسی ایشی ء را برے پہ "خ"برے پہ"ب" ءُ برے (چو بلوچی ءِ وڑء) پہ "گ" ء بدل ئِے کنت۔ چیر ءِ مثالاں بہ چار اِت

منی گوستگیں نبشتانک ءُ انوگیں نبشتانک ءِ خاصیں ھبر ایش انت:
1۔بلوچی دو ھزار ءُ ھپت سد سالیگیں کوھن ءُ قدیمیں زُبانے۔
2۔بلوچی قدیم اوستا ء چہ زیات نزیک اِنت ءُ ماں ایشی ء اوستا ءِ باز لوز ھما وڑء ھست انت۔ اے وڑء بلوچی چہ فارسی ء سک باز ءُ چہ پہلوی ء کمے قدیم تر اِنت۔
3۔بلوچی چہ فارسی یا پہلوی ء در نیتکگ بلے ما ایشاں چہ یک دومیگ ء سِست ءُ جتا ھم کُت نہ کن ایں۔ چیا کہ اے سئیں زبانانی بُنزہ ءُ بنیات یک اِنت۔
 4۔بلوچی ھنچو کہ گوں فارسی ءُ پہلوی ء سیادی کنت ھمے وڑء ایشی ءِ تعلق داری گوں کردی، مازندرانی، گیلکی، تاتی، تا لشی، سمنانی، ایرانی ءُ ایدگہ زُبان ءُ گالوار اں ھم ھست اِنت۔
5۔ بلوچی ءِ باروء باز زُبان کواسانی اے ھیال کہ اے چہ میدی ء درا ٓ تکگ پہک رد کنگ نہ بیت۔ پر چا کہ داریوش ءِ ھما کتبہ کہ ماں روایرشتی میڈیا ء انت ( کہ آھان ء "کتبہ بیستون" گوش انت ) ماں میدی زُبان ء انت۔فارسی ءُ کردی زُبانانی تہ ء میدی زُبان ءِ بازیں لوز ھست انت ءُ اے ھبر ءِ شک ءُ گمان ھم ھست کہ قدیم اوستا ماں میدی زُبان ء بوتگ بلے اے درستیں ھبر تنیگاپٹ ءُ پُول لوٹ انت۔
6۔بلوچی ءِ تہ ء کار مرز بووکیں غ،ف، خ ءِ لوز ایشی ءِ وتی نہ انت۔ بلکیں اے اسل ء عربی ءِ لوز انت کہ چہ بلوچانی لڈ ءُ ریچ ء رند ماں ایرانی زُبانانی سرء پہ زور مشگ بو تگ انت۔
7۔بلوچی زُبان ءِ باروء پٹءُ پول کنگ ءِ واستامارا کل ایرانی ءُ ھندوستا نی زُبان زانگ لوٹ انت۔
8۔بلوچی چہ ایرانی زُبانانی ھاندان ء اِنت۔ بلے ایشیءِ تہ ء سنسکرت ءِ بازیں لوز ھست انت۔
9۔بلوچی زُبان ء بازیں لوز وت جوڑ کتگ کہ ایشانی باروء تنیگامئے زانت نیم شلونگ انت۔
10۔بلوچی زُبان یک پراہ ءُ دراجیں دریا یے کہ ایشی مزنی ء پراہ دامنی ء ھما مردم زانت کہ آئی ء ایشی ءِ باروء پٹ ءُ پول کتگ۔
	اے نبشتانک ءِ نویسگ ء من چہ بازیں تاک ءُ کتاباں کمک زُرتگ اے رد ء لہتے کتابانی نام من "لبزانک"ءِ ساری ءِ تاک ء نویس اتگ اتاں ایدگہ تاک ءُ کتابا نی نام ایش انت:
1۔ترجمان القرآن سورہ کہف۔ ازابو الکلام آزاد۔در ۔۔۔۔۱؂ سائرس زرتشت ءُ اوستا ۔
2۔ تاریخ ارض القرآن جلد دوئم ، باب لسانیات عرب ۔ از سید سلیمان ندوی۔
3۔ تاخ روضتہ الصفا۔ فارسی جلد اول
4۔ تاریخ طبری ، فارسی جلد اول
5۔ بلوچی سیاھگ ءِ راست نبیسگ ۔ استاد سید ظہور شاہ ہاشمی
6۔ تاریخ مذاہب عالم۔ رشید اختر ندوی ۔ باب "زرتشت و اوستا کی مذہبی تعلیم۔
7۔ واجہ علی اکبر جعفری ءِ نوشتانک کہ ما ھتاک " سخن" فارسی تہران ء شنگ بوتگ۔(2)
٭٭٭
				












املا

اومان ءِ سالنامہ ءِ تہء من واجہ گل خان نصیر ءِ بلوچی املا ءِ گُشتن چہ سرء ونت۔ واجہءِ اے گوشگ بجا انت کہ ھنیگیں ادیباں پیسرء فکر کنگ و رندء قلم چست کنگ لوٹ ایت۔ایشی ءِ باروء عرض ایش انت کہ مئے صد غلطیء انچوک نقصان نہ دینت بلے مستریں مردمانی یک غلطی یے ھنڈالاں در کنتءُ نتیجہ اے بیت کہ ھمے غلطی یک تہمے بیت و پشت کپ ایت ۔ ھنچو کہ منی بزرگ واجہ گل خان ء ساحر ءِ "گرند"ءِ سرء ایراد کتگ ءُ نبشتہ کتگ کہ "ایشی ءِ خیالدارگ کہ (ء) مئے زُبان ء (کو) ءِ معنا ء دنت چو کہ فارسی ءِ تہ ء (را) پمیشا (ء) ءِ دیم ء فارسی ءِ (را) ءِ نبشتہ کنگ چو کہ (اسپ ء را بست ) رد انت (اسپ ء بست) نبشتہ کنگ لوٹ ایت۔ البتہ شاعری ءِ باز شعری مجبور یانی سبب ء شاعران ء ایشی ءِ اجازت دیگ بوتگ۔ بلے پدء ھم رد انت ءُ ردیں ھبر ءِ نہ گوشگ شر تر انت۔" 
	نوں منی نزانتکار ءِ عرض ء گوشدار اِت کہ کمُکے دیر ءِ واستاھر کُجام مردم "اسپ ء بست" ءِ سرء غور نہ کنت ءُ نہ چار ایت آضرور ھمے نتیجہ ءِ سرء ر س ایت کہ "اسپ ء بست" ءِ معنا " گھوڑے نے باندھا" انت۔ساحر ءِ " اسپ ء را بست " وت شر تر ءُ درست تر انت ءُ ھمے پیما "سیاھک ء را ھکّلے کت" بلے واجہ گل خان گوش ایت کہ " سیاھک ء ھکّل کت" حالانکہ اے مہمل انت ءُ ھچ معنا نہ دار ایت۔ بلے اگر "را" ء دُور بکن ئے تو سیاھک ئِے ھکل کت" بلے نہ کہ "سیاھکء ھکّلے کت" 
	چہ اشاں رند واجہ گل خان ءِ اے گوشگ کہ "ء " (کو) ءِ جاگہ ء کار دنت بلے منی خیال ء " ء " یک جاھے ء ن اوشت ایت بلکہ "کو"نے، میں ، پر، رہا، جیسا "ءِ معنا ء دنت۔
	آجاگہ ء کہ "ء " (کو) ءِ معنا ء دنت ایش انت: " احمد مسقط ء شُت" " بشیر کراچی ء روت" وغیرہ۔ آجاگہ ء کہ " ء" (نے) ءِ معنا ء دنت ا یش انت: " احمد ء گوشت" ، " عبدالرحمن ء جت" ، " زید ء دات" ، "بکر ء دنت" وغیرہ۔ آجاگہ ء کہ "ء" (پر) ءِ معنا ء دنت ایش انت: "احمد کِشک ء انت" ،" مہناز کورء انت" وغیرہ۔ آجاگہ ء کہ "ء" (رہا) ءِ معنا ء دنت ایش انت : "احمد روگ ء انت"، " رشید بہر ء دنت " ، "دلشاؔد ُسور ء انت" وغیرہ۔ آجاگہ ء کہ "ء" (جیسا) ءِ معنا ء دنت ایش انت : "شیر ء انت" ، کونش ء انت" ، پنیر ء انت" وغیرہ ۔ آجاگہ ء کہ "ء" ھچی ءِ معنا ء نہ دنت ایش انت: "چیر ء انت"،" آپ ء انت"، " در ء انت"، "تاپ ء انت" وغیرہ ۔ (3)
٭٭٭









بلوچی زبان ءِ بتل ءُ محاورہ !
		
لبزانک ءِ بتل تاک (جنوری1994) من ٹپّاس اتگ، لبزانک ءِ کارندہ ءُ انتظام کار گلا ءُ ستا کرز انت کہ آھاں یک ھنچیں نیمگے ء دلگوش گور کتگ کہ چد ءُ ساری کس ء اے نیمگء دلگوش نہ کُتگ واجہ غلام فاروق ، عبدالطیف عادؔل ءُ بو ھیرکلاؔنچی ءِ نبشتہ وتی مٹ وت انت آھاں بلوچی بتلانی سرء جوانیں وڑے ء گپّ جتگ ، اے سئیں واجہاں اے سوالانی پسّو دیگ ءِ جہد کتگ کہ بتل چیا گش انت، چونی ء جوڑ بوتگ انتءُ ایشانی جوڑ کنگ ءِ راہ ءُ راھبند چے انت لہتین ء شعری بتل گشگ بوتگ۔بتل ءُ گالوار ءِ پرک ھم پیشدارگ بوتگ ۔ اے کل ھنچیں سوال انت کہ ایشانی پسّو سک گران ءُ مشکل انت ءُ اے وڑیں مردمانی واستا چو آسن ءِ جاھگ ءِ پیم ء انت بلے گش انت ھر مرگ بال ء وت! اے باروء من ھرچی کہ زان آں دوستانی دیم ء پیش اش کن آں من ء وتی اے نبشتانک باز ساری ء نو یسگ لوٹ اتگ ات، بلے وتی جند ءِ چیزے نزوریانی سوب ء من ا ے نیمگء دلگوش دات نہ کت ۔ من ء گوں واجہ غلام فارؔوق، لطیف عادلؔ، ءُ بوھیرؔءِ باز ھبراں تپاک انت ءُ گوں باز ء نہ انت۔ چوش ھم نہ انت کہ ھبر منی انت ءُ بس!
	بتل چیا گوش انت:
	اے تک ء من گوں واجہ بوھیرؔکلانچی ء سد در سد تپاک آں کہ اے لبزچہ عربی ءِ " مثل" ء دراتکگ کہ چہ بازیں پرشت ءُ پروش ءُ ادلی بدلی ء پد ماں بلوچی ء بتل بوتگ۔ عربی / فارسی / اُردو ءِ ضرب المثل بلوچی ءِ بتل ءِ ھم معنا انت۔
	زبانزانتاں بتل ءِ توسیپ چوش کتگ کہ باز ھبر (جملہ) لہتیں ھاسیں واقعت ءُ سر گوستانی سرء گشگ بنت ءُ بازیں کار مرز ءُ استعمال ء پد مردمانی دل ءُ زبان ءِ سرء نند انت اے وڑیں ھبر بتل (ضرب المثل) یا قصّہ (کہاوت) گشگ بنت۔
	بتل دنیا ءِ کُلیں زبانانی تہ ء ھست ۔ اے بنی آدم ءِ گہتریں تجربت سرگوست ءُ مارگ ءُ احساسانی مجگ ءُ شیرگ انت۔ بتل ءِ معنا ءُ مقصد چہ آھانی زاھری معنا ء سک باز گیش انت۔ بتلانی لبزانی تہ ء کمی گیشی بوت نہ کنت بلکیں آ ھر وھد ءُ ھر زمانگ ء یکیں وڑء گشگ ءُ نویسگ بنت۔
	واقعاتی بتل:
	بتل (ضرب المثل) ءِ لبز وت ھمے ھبر ء پیش دار ایت کہ یک ھنچیں واقعت، کار ، ھبر یا سر گوستے بوتگ ءُ پد ء آ ھنچو مشہور بوتگ کہ بتل یا ضرب المثل جوڑ بوتگ چوشکہ ، حاتم طائی ؔءِ سخاوت ، ضر ب المثل انت۔ ھمے پیمء ماں بلوچی ء گورکوپیانی کماش، ایسپ ءِ کتب، لوڑی ءِ جن، شے لہدادؔ ءِ ماش، نیم بزو ءِ بُز، جعفر ؔءِ حر، میر ءِ شِنک، لاگو ءِ دام ءُ ھمے وڑیں دگہ بازیں بتل ھست انت۔ بلے چوش ھم نہ انت کہ اے کُلّیں بتل تیوگی ء بلوچی ئیگ انت ءُ اے درستیں واقعت، کار، سرگوست ءُ تجربت بلوچانی سرء گوستگ انت چو کہ دنیا ءِ ایدگہ کُلیں زباناں چہ وتی ھمساھگیں زباناں لبز، محاورہ ءُ بتل زُرتگ، بلوچی ء ھم چہ وتی ھمساھگیں زباناں۔ چوکہ اُردو، فارسی،سندھی ءُ عربی ء بتل ءُ محاورہ زرتگ، ھمے بتلاں کہ ما ءُ شما، واقعاتی بتل گوش ایں۔اے پہ معنا ءُ متلب دگہ زبانانی تہ ء ھم ھست انت بلے آھانی پُشت ءِ واقعت ءُ قصّہ زانگ نہ بنت پر چا کہ اے قصّہ ءُ واقعت بیھال کنگ بوتگ انت ءُ ھمے بتلانی معنا ءُ مقصد یات کنگ بوتگ انت پہ درور ء چیر ءِ بتلاں بچار اِت!
(1)۔	بلوچی: یکے چُلّ ء کن ئے دو در کیت۔
	اردو: ایک پنتھ دو کاج یا ایک تیر سے دو شکار ۔
	فارسی: بہ یک کرشمہ دو کار یا بہ یک گز دو فاختہ۔
	انگریزی:Killing two dogs with one stone 
 (2)۔	بلوچی: آپ ماں دپ ء کودک زیر آپا 
	اردو: ڈوبتے کو تنکے کا سہارا 
	انگریزی: A drowing man catches at a straw 
 (3)۔ 	بلوچی: اشتاپی کاراں پاد پلاراں مان اڑایت
	اردو: ناچ نہ جانے ، آنگن ٹیڑھا
	فارسی: خو ءِ بدرا بہانہ بسیار۔
	انگریزی: A bad work man guarrels with his tools 
چہ اے واقعاتی بتلاں ابید دگہ بید واقعاتی بتل ھم ھست انت کہ بلوچی ءِ بتل گوں ایدگہ ھمسائگیں بتلاں ھم معنا انت چوشکہ !
(1)۔	بلوچی:دھل دوتاکوئی ء پیدا ور اِنت۔
	اردو: ہونہار برواکے چکنے چکنے پات ہوتے ہیں۔
	انگریزی:Coming event cast their shadows befoour
(2)۔	بلوچی: ھُرّے ھُرّے کا سگی پُرّے۔
	اردو: بوند بوند سے گھڑا بھرتا ہے۔
	فارسی: قطرہ قطرہ ھم شود دریا۔
	انگریزی: Many a little make a nickle 
 (3)۔	بلوچی: وت گلا ءِ دپ پیماز ءِ بو ء کنت۔
	اردو: اپنے منہ میاں مٹھو۔
	انگریزی:self praise is no recommondation 
 (4)۔	بلوچی:دُزّ ءِ دل جنت؛
	اردو: چورکی داڑھی میں تِنکا۔
	انگریزی: Guilty conscience is always suspecious 
 (5)۔	بلوچی:پہ بُز ءِ مچگ ء تُن نہ روت۔
	اُردو: اوس چاٹنے سے پیاس نہیں بجھتی۔
	انگریزی:A fag can not be dispelled by a fan 
(6)۔	بلوچی: آکہ گُرّ انت نہ دِرّ انت۔
	اُردو: جو گرجتے ہیں برستے نہیں۔
	انگریزی: Barking dogs seldom bite 

اگاں ھورت چارگ بہ بیت تاں پدّر بیت کہ بازیں بتل چہ یک زبانے ء دومی زبان ء ترّینگ بوتگ انت۔ اے وڑیں رجانک اُردو، انگریزی ، بلوچی ءُ فارسی ءِ تہء گندگ بنت۔
	بتل چونی ء جوڑ بوتگ انت:
	اے جست کہ بتل چونی ء جوڑ بوتگ انت؟ کدی جوڑ بوتگ انت ؟ ءُ آھانی جوڑ کنگ ءِ راہ ءُ راھبند چے انت؟ اے باروء واجہ غلام فاروق ؔءِ گپ وزن دار انت ءُ لسانیات ءِ قانودانی راہ ءُ راھبندانی مطابقء انت۔ آئی ء گوں پُہتہ کاری ءُ زانتکاری اے باروء گپ جتگ من ء گوں آئی ء پورئی ء تپاک انت۔ پمیشا دگہ پوتاری ءُ پرلینس نہ لوٹ ایت۔
	بتل ءُ گالوار:
بتل ءُ گالوار ءِ باروء من گوں واجہ لطیف ؔء تپاک کن آں کہ بتل ءُ گالوار دو جتا ئیں چیز انت، عادلؔ جان ء پنجاہ ء چہ گیش کلمہ یانی یک لڑے پیش کتگ کہ اے بتل نہ انت بلکیں گالوار انت۔ عادل جاؔن ءِ اے ھبر راست اِنت کہ بتل نہ انت بلے منی نزیک ء ایشان ء گالوارگشگ ھم رد انت بلوچی ءِ گالوءُ فارسی ءِ لب ءُ لہجہ ءِ ھم معنا ءُ ھم مطلب انت منی نزیک ء گالوار ءِ مثال ایش انت۔
	دُور، سوُر، بزُور، نوں ، روان، کناں، دیر، سیر، بزیر، نیں ، رئیں ، کنوں، ھنچو کہ مئے گور ء بازیں گالوار ھست انت ھنچو کہ مندی گالوار، کیچی گالوار، بندنی گالوار، ایرانی گالوار، یاکہ رودراتکی ءُ روایرشتی گالوار، واجہ عادلؔء ھمے کلاّن ء کہ گالوار گشتگ اے گالوار نہ انت۔
بلکیں ایشاں ماں اردو/ فارسی/عربی ء محاورہ گش انت۔ منی زانگ ء محاورہ ءِ واستاماں بلوچی ء دنیگا لبز نیست۔

	محاورہ چیا گوش انت:
زبان کوّاسانی گشگ ایش انت کہ محاورہ لغت ءِ تہ ء گپّ ءُ رپّ ءُ سوال ءُ جواب ء گش انت بلے اصطلاح ءِ تہ ء اے ھما ھاسیں گپّ ءُ رپّ ءِ نام انت کہ آئی ءِ لبز وتی ظاہری یا تچکیں معنا ء کارمرز نہ بنت چوشکہ: نان ورگ، سوگند ورگ ءِ تہ ء اولی جملہ ء ورگ وتی زاھری ءُ تچکیں معنا ء کارمرز بوتگ بلے دومی جملہ ء چو نہ انت، پمیشا ما گشت کن ایں کہ دومی جملہ محاورہ یے، محاورہ ءِ واستااے گپ دلگوش دارگ لوٹ ایت کہ ایشی ءِ لبزانی تہء ھم چو بتل ءِ پیم ء ھچ بدلی سدلی آرگ نہ بیت اگاں نہ آ محاورہ رد بیت۔ چیرے بلوچی محاورہ ءُ آھانی ھمدروریں اُردو محاورہ پہ مثال ء دیگ بوتگ انت۔
	 بلوچی		 اُردو
	1۔چمانی چیر گیجگ		آنکھیں بھچانا
	2۔واد ءُ آرت ءِ برابر		آٹے میں نمک کے برابر
	3۔آستونکانی لانچگ		آستین چڑھانا
	4۔دل اِشکران انت		انگاروں پر لوٹنا
	5۔یک چم ء چارگ		ایک آنکھ سے دیکھنا
	6۔چمانی در آرگ		آنکھیں نکالنا
	7۔بگلکی جنگ		بغلیں بجانا، باچھیں کھِل جانا
	8۔ پونز ءِ بُرگ		ناک کٹوانا
چرے مسالاں اے ھبر پدّر بیت کہ محاورہ وتی اسل ءُ تچکیں معنا ء نہ بلکیں اصطلاحی معنا ء کارمرز بیت، بلوچی زبان چہ محاورہ ء سر کوٹ انت بلکیں ا ے تیوگء محاوراتی زبانے بائد کہ کُلیں محاورہ درگیجگ بہ بنت ءُ آھانی معنا ءُ مطلب نویسگ بہ بنت۔
	شعری بتل:
	اے باروء گوں سنگتاں منی راہ جتا انت ۔ من پٹ ءُ پول ءِ وھد ء ایوکء وتی جند ءِ زبان ء نہ چاراں بلکیں کش ءُ کِرّ ءِ ھمساھگیں زبانانی نیمگء ھم دلگوش دیاں ۔ چیا کہ دنیا ءِ کلیں زبان گوں کمے باز پرک ء گوں لسانیات ءِ قانود یا زبان کوّ اسانی ٹاھینتگیں راہ ءُ راھبنداں بندوک ءُ ھمگرنچ انت، اگاں ماا یوک ء پہ بلوچی ءِ واستا جتا ئیں ءُ وت گڑیں راھے در بہ گیج ایں گڑا ما پہ منزل ء سر نہ بیں۔
	منی نزّ ء بتل ءُ محاورہ ءِ بنیاد چہ شعری ءُ شا عری ء نہ انت بلکیں چہ رم ءُ نثر ء انت۔ لغات ءِ تہء بتل ءُ محاورہ ءِ واستا" جملہ" ءِ لبز کار مرز نہ بیت۔ شرّیں شاعر ایوکء بلوچی ءِ تہء نہ بلکیں اُردو ءُ فارسی ءِ تہ ء ھم بوتگ انت بلے ما آھانی دو گال پہ دوائی نہ گندایں کہ بتل یا محاورہ جوڑ بوتگ انت۔ اے دگہ گپے کہ یک شاعرے ء وت یک بتل یا محاورہےء بتل ءِ گالانی تہء مان داتگ ۔اگاں شعر محاورہ یا بتل بوتین انت۔ گڑا شیخ سعد ؔی ـــءِ گلستان ء کس وار نہ داتگ ات، من اے ھبر ء منّ آں کہ فارسی ءِ باز بتلانی تہ ء شعر ءِ تام ءُ بو کیت چوکہ:
تو نگری بہ دل ھست نہ بہ مال
بزرگی بہ عقل ھست نہ بہ سال
یا 
تا تریاق از عرق آوردہ شود
مار گزیدہ، مردہ شود
	یا 
ھر کہ دست از جان بشو ید 
ھر چہ در دل آیدبگوید
اے پیمیں بتل ماں’’ گلستان‘‘ ء ھست انت بلے من گوں سّد کی ءُ دلجمی گش آں کہ ایش چہ شعر ء نہ انت بلکیں چہ رم ء انت پمیشی ء کہ فارسی یک فصیح ءُ بلیغیں زبانے، آئی ءِ باز رم ءُ شعر ءِ چہرگ ء انت اگاں اردو ءِ تہ ء شعر چہرگیں بتلے بہ بیت گڑ ا آ اناگتی(اتفاقیہ) انت ۔ پدء د گہ گپے ایش انت کہ بتل ءُ محاورہ زبان ءِ ساہ ءُ نپس حساب بنت ۔ آھان ء ماں لغات ء جاگہ دیگ الّمی انت اگاں ما شعران ء ھم بتل بگش ایں تہ آ ھم ماں لغات ء جاگہ دیگ لوٹ انت۔ گڑا اے لغت ھری بارے بنت۔
	مئے زبان سک پد منتگ اِنت بائد ایش انت کہ ھما زبان کہ دیم ء شتگ انت ما آھان پد ءُ رند گیری ء بکن ایں تا آپسرے ء سر بیں۔ اگاں ما چوش نہ کت گڑا ما گِسر کپ ایں۔ اے شعر کہ بتل گُشگ بوتگ انت ایشان ء چہ بتلاں جتا کنگ لوٹ ایت۔ آھان ء قولء حکیمانہ ، اقوال ء زرّیں، جوانیں تران، یا احسن الکلام ءِ وڑیں نامے بندگ لوٹ ایت۔
	"بتل تاک" ءِ تہ دگہ ھم بازیں چیزے ھست کہ آ اسل ء بتل نہ انت چوشکہ تاکدیم 77 ءِ سرء نویس اتگیں اے " بتل" (؟)۔
کپک دپییں کُنٹگ بروت 
پہ تو نہ انت چاھی کپوت
	وھدے من دیت تاں منء ساروسوتی یات اتک چیا کہ چرآئی ء اے سوت من چہ دہ رند ء گیش اشکتگ ات۔ ھمے پیمء مُلّا بوھیرؔ ءِ اے دوئیں گال انت 
نہ کرزایت چورہ بے ماتیں
وتا زرّئی حرام باتیں 
	باز جاہ ء بتلانی لبز رد نویسگ بوتگ انت چو کہ" کوہ دارگ ءِ جاگہ ء کُچّ جنت۔ "بلکیں ــ"کور" انت اے بتل ءِ معنا ایش انت کہ : چہ وتء تیار ترین ء دست نہ ر س ایت ۔ 
چیزے بلوچی بتل ءُ آھانی ھم معنائیں اُردو یا فارسی بتل:
بلوچی				اُردو/ فارسی
1۔کُنی بینی ۔ یا چاہ کن را چاہ درپیش	جیسے کوتیسا
2۔گودار ء نندئے والی ء سلام دئے	پانی میں رہ کر مگرمچھ سے بیراچھا نہیں
3۔مردء را مرد دارایت		لوہے کو لوہا کاٹتا ہے 
4۔زور ء سرء راہ انت		زیر دست کا تھینگا سرپر
5۔ شرید اری ءِ دِیگ نہ گردایت		ساجھے کی ہنڈیا چوراھے میں پھوٹتی ہے
6۔ دُزّ ءِ مات ھر روچ پیگ نہ پچ اِیت	سو دن چور کے ایک دن مادہ کے
7۔ شرع ء شرم نیست			شرع میں کیا شرم 
8۔ چہ نیستی ء شمبو گھ انت		بھاگتے چور کی لنگوٹی سہی
9۔ و پتگیں مرد ءِ میش نر کار اِیت		سویا سو کھویا
10۔ دیگ لہڑ کنت وتی لُنٹاں سوچ اِیت	قہر درویش بر جان درویش
11۔ مجبوری ء مردم مات ءِ یار ء ھم سلام کنت	ضرورت کے وقت گدھے کو بھی باب ماننا پڑتا ہے
12۔ میر ءِ میتگ ء نندے، میر ءِ عادتاں زور ئے 
 یا
ماہ نند ئے ماہ باشی دیگ نندئے سیاہ باشی		کوئلوں کی دلالی میں منہ کالا
13۔ گولو ء کبگ ءِ رواج نہ سِکھ اِت وتی بیھا ل ئی کُت	کوا چلا ہنس کی چال، اپنی بھی بھول گیا
14۔ ناکن چہ گوشت ء جتا نہ بیت			ناخن گوشت سے جدا نہیں ہوتا
15۔امب ءِ بُرّگ ءُ کرگ ءِ کلّ کنگ	کانٹے بوئے ببول کے، آم کہاں سے آئیں
16۔ آس کہ کپ ایت ترّ ءُ ھُشک نہ زانت	 گیہوں کے ساتھ گھن پس جاتا ہے 
17۔ چُک کونڈ ء اِنت گوزگ ء دز موش کنت	لڑکا بغل میں ڈھنڈورا شہر میں
18۔ لاپ کہ گُرّ ایت دنتان سِنگ بُرّ ایت		بھوک کو بھوجن کیا، نیند کو بچھونا کیا
19۔ چہ ھشکیں نندگء، ناہ ءِ گڈّگ کنگ		بیٹھے سے بیگار بھلی
20۔ پہ تو اگاں ھارے کئیت پہ ما چُلڑے پڑوسی کے مینہ بر سیگا تو بوچھاڑ یہاں بھی آویگی
21۔ زھم ءِ ٹپ روت زُبان ءِ نہ روت 	تلوار کا گھاۂ بھرتا ہے زُبان کا نہیں بھرتا
22۔ گُشت جنک ء ۔ گوش کُت نشار ء 	ٹٹو کو کوڑا ۔ تازی کو اشارہ
23۔ تاچُک نہ گریت ۔ مات آئی نہ میچین ایت جب تک بچہ نہیں روتا ماں دودھ نہیں دیتی
24۔ دُزّء گش ایت کہ دُزّی کن۔ لوگ واجہ ء گش ایت	لوگ ء مُہر کن
		 	 چور سے کہے چوری کر شاہ سے کہے تیرا گھر لُٹا۔
25۔ برو ھیل مہ رو عادت	چور چوری سے جاتا ہے ، ھیرا پھیری سے نہیں جاتا
26۔ جاتو ھم پہ وت ء لوگے یلہ دنت	ڈائن بھی دس گھر چھوڑ کہ کھاتی ہے
27۔مارا گاں چوٹ انت بلے ھونڈ ءِ دپ ء راست بیت	
		سانپ ہر جگہ ٹیڑ ھا جاتا ہے ۔ اپنے بل میں سیدھا جاتا ہے 
28۔مار وارتگیں چہ سادء ترس ایت	سانپ کا کاٹا رسی سے ڈرتا ہے
29۔ دست گوں ھر ء نہ رس ایت۔ کُرّگ ء پالام کنت	نزلہ برعفوضعیف می ریزد
30۔ چہ بلاہ ءِ بیم ء بلاہ ءِ لاپ		اکھلی میں سرد یا تو موسموں سے کیا ڈر
31۔ کورچے لوٹ ایت دو چم روژ ناہ	اندھا کیا چا ہے دو آنکھیں 
32۔ پادینک ماں ھر ءِ پادء دُر ماں گُربگءِ گٗوشء	بندے کے گلے میں موتیوں کا مالا
33۔ پنچیں لنکگ برابر نہ انت	پانچوں انگلیاں برابر نہیں/ خدا پنج انگشت یکساں نہ کرد
34۔چُک درِ چلّ ء شنو در قلعہ		گر بہ گُشتن روز اول است
35۔ مہ مِر اِت میشاں کہ بہارے کئیت	 جب باوا مرینگے تو بیل بیٹنگے
36۔ آکارء کہ زرّ نہ کنت ھچ مردم ئی شرّ نہ کنت	
		اے زر تو خدا نہ د لیکن بخدا ستار عیوب و قاضی الحا جاتی
37۔ سِنگ ءُ سر میڈینگ نہ بیت		ہر کہ با بزرگاں ستیز د خون خود می ریزد۔
38۔ مار بہ مرا یت بلے لٹّ مہ پرش اِیت	سانپ مرے لاٹھی نہ ٹو ٹے
39۔ پنچیں لنکگ روگنان انت یا تئی کانیگ چیر کش ءِ گورم ء اِنت						پانچوں انگلی گھی میں سر کڑاھی میں
40۔ گوں میشاں کپ ئے بار گوں گرکاں کپ ئے چیل	
				گر زمانہ باتو نہ سازو توبہ زمانہ بساز
41۔ھوس کتگ ٹیھ ء پہ گوالگ ءِ دپ ءِ دار گء	تین پیڑ بکائین کے میاں باغبان	42۔ھمودء وارت ءُ ھمودء ریت جس کی ھانڈی میں کھائے اس میں چھید کرے
43۔ دروگ ءِ بُن ٹنگ اِنت	جھوٹ کے پاؤں نہیں ہوتے
44۔ ھر کار ءُ ھما مرد یاکہ کانٹاں قلندر جن انت ماراں جوگی گرانت ۔ یا ساز ماں ساز گر ءِ دست ء وش اِنت
			جس کا کام اُسی کو ساجے اور کرے تو ٹھینگا باجے
45۔اُشتر ءِ بُنجاہ ء پیر ءُ سٗوگ نہ رُد اِیت	چیل کے گھونسلے میں ماس کہاں
46۔ دُزّءِ دل جنت			چور کی داڑھی میں تِنکا
47۔ مالء مُپت ، دلء بے رحم		حلوائی کی دکان پر دادا جی کا فاتحہ
48۔ دینبوگ باز بنت چُک ءِ سر لونڈ بیت	دو ملا ؤں میں مرغی حرام
49۔ڈھل ءِ توار دُور وش اِنت		دور کے ڈھول سُہانے
50۔ سوتک ء ششگاں ھُپّ کنت پنیراں	دودھ کا جلاچھا چھ بھی پھونک پھونک کر پیتا ہے
51۔ ھبر سد بُن یک			ڈھاک کے تین پات
52۔ ککڑ ء، بال تا جنتر ءِ دو ن ء اِنت یا	ہر کس بقدر ہمّت اُوست
ھر مُرگ کدّء بالء وت
53۔ چہ دگر ءِ گیوار ء وتی ڈیوال 		اول خویش بعد درویش، یا 
	اندھا بانٹے ریوڑیاں ہر پھر کے اپنوں ہی کودے
54۔ من نہ گپت دُزّ، دُزّ ء من ء گپت	الٹا چور کو توال کو ڈانٹے
55۔ سد ڈک زرگری آھنگری		سو سونا رکا ایک لوھار کا
56۔ یک جنے پہ دو جود ء پیم نہ بیت	ایک میان میں دو تلواریں نہیں رہ سکتی
57۔ خدا ءِ لٹ توار نہ کنت		اللہ کی لاٹھی میں آواز نہیں 
58۔ بے آپ ء سر ءِ ساھگ		اُلٹے استرے سے سر منڈوانا
59۔ گٗور کٹ ایت پہ گرو ء مال بادشاہ ءِ انت، انڈے سیوے فاختہ اور کوّے بچے کھائیں
60۔ دست مہ زوردل مہ لرز		آنرا کہ حساب پاک ہست از محاسبہ چباک
61۔ یک انار سد بیمار 			ایک انار سو بیمار
62۔ تولگ ء انگور نہ ر س ات گُشت ئی ترپش انت	انگور کھٹے ہیں
	گُڈّی تران:
1۔بتل ءُ محاورہ دو جتائیں چیز انت ءُ اے ھر دو زُبان ءِ ساہ ءُ نپس انت ایشانی جتا گیش ءُ گیوار کنگ ءُ معنا ءُ متلبانی در گیجگ باز جوانیں کارے۔
2۔بتلانی پُشت ءِ قصّہءُ واقعتانی معنا ءُ مطلبانی درگیجگ سرء انت بلے منی ھیال ء اے وڑیں چیز اے دگہ زبانانی تہ ء نیست اگاں ھست منی چماں نہ گوستگ ، گہترایش انت کہ آھانی معنا ءُ مطلبانی نیمگء زیات دلگوش دیگ بہ بیت۔(4)
٭٭٭















بلوچی بتل (محاورہ)

 بتل ترجمہ
1۔تئی کانیگ چیر کشّ ءِ گورمء انت
-011-00-00-00تمہارے لئے عیش ہی عیش ہے
-017-00-00-002۔ کاؤکے ورئے راؤ کے بُرو	
-01{-00-00-00اپنی حیثیت سے بڑھ کر کسی کام کو کرنے کے موقعہ پر بولا جاتا ہے

-01E-00-00-003۔ گوشت گامش ء پُہج اتگ مال گورء	
-01-00-00-00یہ اس شخص کیلئے ہے جو تھوڑا بہت سرمایہ رکھنے کی وجہ سے مغرور ہو
-01F-00-00-004۔ دُزّ ءِ مات ھر روچ پیگ پچ نہ کنت
-013-00-00-00چوری کا انجام بُرا ہوتاہے
-01P-00-00-005۔ کانٹاں قلند ر جننت ماراں جوگی گرانت۔
-01E-00-00-00ہر ایک اپنے اپنے کام میں ہوشیار ہے
-01.-00-00-006۔ وتی ڈیلے ءُ ڈمّ دیگ
-01-1D-00-00-00اپنی آپ تعریف
-01H-00-00-007۔ لاپ کہ گُرّایت دنتان سِنگ بُرّایت
-01E-00-00-00شِدّت کی بھوک والا ہر چیز کھاتا ہے

-012-00-00-008۔ سدڈک زرگری یکے آھنگری
-01-FB-00-00-00اگر کوئی غریب کسی امیر کی سو برائی کرے تو اُس کا کچھ نہیں بگاڑ سکے گا۔لیکن اگر امیر غریب کی ایک بُرائی کرے تو وہ ختم ہوتا ہے۔

-01:-00-00-009۔ کور دارگءِ جاہ ء کُچ جنت
-01_-00-00-00زور آور آدمی کے رُعب ءُ نام سے لوگ ڈرتے ہیں 
-01E-00-00-0010۔ وت گلا ءِ دپ پیماز ءِ بُوء کنت
-01P-00-00-00اپنی تعریف کرنے والوں سے خیریت مانگو۔(5)
-01-01-00-00-00
-01-01-00-00-00
-01-01-00-00-00














 لبزءُ معنا 

 اولی گشت (قسط اول)
	مئے کوھنیں شاعری ءِ تہء باز ھنچیں لبز ھست انت کہ آواں مئے نوکیں شاعر و قلمکا ر ھم کارمرز کنگء انت بلے منی ھیالء چوشیں باز کم انت کہ آوانی بُندرمعنا ء سر پد بہ بنت ،پمیشا من آلبزانء گشت سرء ماں زمانہ ء شنگ کنگء اوں اگاں کسے تپاک مہ کنت گڑا آھم وتی وتی ھیالاں سہرء بہ کنت تاکہ اے ڈولیں لبزانی بند رو تچکیں معنا پدّر بہ بنت۔
 ۱۔ امُل : امُل سرتاج اِنت سونیں ھمسرانی (جوانسال)
 چانٹ وشبوئیں امُل بیکان (مست توکلی )
 اے ھبر ء ھر کس زانت کہ ’’امُل ‘‘ دوستء را گوش انت،بلے اے زانگ لوٹ اِیت کہ ’’امُل‘‘ دوستءِ کجام توسیپ و سپت ء را گوش انت عربی ءِ یک لبزے کہ آ ’’امل یا آمانیت‘‘ اِنت آئی ءِ معنا ’’ امید آرزو و واھش ‘‘ اِنت ھمے پیم ء سنسکرت ءِ لبز ’’ انمول‘‘کہ آئیءِ معنا بے قیمت ، گراں قیمت یا بے بہا ‘‘اِنت منی ھیالء مئے’’امل ‘‘چہ سنسکرتءِ انمولء امل جوڑ بوتگ کہ آئیءِ معنا بے قیمت ، بے بہا ئیں دوست اِنت۔
۲۔مزن مُل : پت اچ گہیں مرداں شتہ عہد اچ مزن ملّیں جناں۔
گرانمل۔ گراں مُلّیں
مُلّیں تاوان ۔’’مُلیں تاوانء کش اِت ءُ کاراں شر کن اِت‘‘
اے ہر سئیں لبزانی بنزہ ’’امُل ‘‘انت ۔ مزن مل بزاں مزن قیمت ، گراں مل ، بزاں گراں قیمت ۔ مُلّیں تاواں سکیں زنڈیں تاوان۔
۳۔ ماہ لنجـ : ماہ لنج گوں دکانیں گورءُ ھاراں (نصیر کبدانی)
لنج گوں ( ُ )ء ماں فارسی ء ناز و نخرہءِ روگ ء ۔ لِنج گوں لنٹ و نازکء گوش انت ۔منی ھیالء اے لنج ءِ گوں ھردو بزاں نہ ٹہ ایت ۔ پرچا کہ ماہ ء رفتارءُ گام و لِنج ××××رفتارو گام گیجاں چہ ناز ءُ نکرہ ظاہر بہ بیت۔نہ ماہء را لنٹ پر و نہ آنازک ۔ اے لِنج بلوچی ءِ وتی لُنج انت کہ آئیءِ معنا تہاروکی اِنت ۔ ماہ
 لُنج بزاں ماہ ءِ تہار کنوک یا ماہ توس۔
۴۔ کیگدـــــــــ: کیگدءِ کابزگی لسہ ئیں اندام (فاضل)
 کیگد ھم دوست ء گوش انت بلے ھما دوست کہ چو کاگد ء سپیت بہ بیت پرچا کہ کیگد چہ کاگدء در اتکہ ۔ باز جاگہ لنٹانی تنکی ءِ توسیف ءِ تہء کاگدیں لنٹ ھم ھست اِنت۔
۵۔ ھتّلی۔ چوبہ گوش ماھیں ھتلی ء را
 پیش ءِ زمانگء’’ ھتلی ‘‘طلاء ِ سہت بوتگ کہ جنیں آدماں دست ءِ مُچء(گڑیال ءِ بندگءِ جاگہ )پر کتہ ۔ وآسکّیں ڈولداریں سہتے بوتگ ×××××××(ناسرجم) 

سابقے

آ: آمین ۔ آسر ۔ آجو۔آزات۔ آفرین۔آدینک۔آبریشم۔آھُر۔آھِر۔آدم ۔آپُشت۔
بے : بے دین ۔ بے دل ۔ بے آپ ۔ بے شرم۔بے ثابت۔بے گم ۔بے تام۔بے گاہ ۔بے لگام۔بے رحم ۔ بے در۔ بے کار۔ بے سر۔ بے ستک۔ بے مت۔بے تمیز۔ بے زار ۔ بے گُل ۔ بے جان۔ بے مراد۔
با: بارگ ۔ بانک۔ باپشت۔ بالشت۔ بانور۔ باگار۔ بالو۔ باھند۔ بارکش۔ بالغ۔ بانجیگ۔ باہوٹ۔ بانگو۔ باربند۔ بارکش۔ بالی۔
بوُ: بوتار۔بولان ۔بوجیگ۔ بوھگ۔ بوشار۔ بوشکی ۔ بوھیر۔ بوپک۔
پر : پرزونگ۔ پرداچ۔ پرورش۔پرّام۔پرپک ۔ پردگ۔ پرواہ۔ پرشتہ۔پریچک۔ پرماھگ۔
پا: پازیب ۔ پابند۔ پانپان۔ پالک ۔ پاریگ۔پاگل ۔ پاگاس۔پاشک۔ پاگل۔ پامال۔ پاچن۔پااگل۔
بد: بد پیل ۔ بد پشت۔ بدزات ۔ بدکار۔ بدخور ۔بد دین ۔ بدبحت۔ بد عادت۔ بد دست۔ بدرنگ۔ بد دل ۔ بدبرگ۔بد توم۔ بدصورت۔بدآھگ۔
بُن: بن ہشت۔ بن سوچ۔بن رد۔بن سنگ۔بن پان۔بن مال ۔ بن گال۔ بن بند۔ بن گیج۔بن چوپ۔ بن جت۔ بن پد۔
او: اوھنگ ۔اوپار۔ اوتاگ۔ اولاک۔ اومان۔ اوبادگ۔ اوبال۔
تا: تاجگ۔ تاراج۔ تانوک۔ تائید ۔ تابوت۔ تاگت۔ تاتی۔ تازی۔ تاوان۔ تاھیر۔ تاریخ۔
ٹی: ٹیٹل۔ ٹیٹک۔ ٹیری۔ٹیلگ۔ٹینک۔ٹی ٹی۔
چے: چیدگ۔ چیول ۔ چیلام۔ چیرگ۔ چیری۔ چیلک۔ چیپک۔ چیھال۔
چا: چابک ۔ چاکر۔ چالاک۔ چابہار۔ چاک۔ چاکو۔ چادر۔ چالک۔ چاگل۔ چارراہ۔ چارگال۔ چاوش۔
چم: چم جہل ۔ چم روک۔ چم کش ۔ چم پچ۔ چم چار۔ چم کُٹ۔چمدار۔ چم کُلونٹ۔چم زہم۔ چم ترس۔
در: درزات ، درقوم ، درزادگ، درکار، دربند، درپش، دروازگ ، درور، درچک ، درنگ، دریگ ، درامد، درملک ، دردیگ۔
دُر: دردانگ ۔ درگوش۔ درگال ۔ درّین ۔ در چنڈ۔
دپ: دپ گال۔ دپ جنگ ۔ دپ بند۔ دپ ترس۔ دپ کہبگ۔ دپ جاک۔ دپ دڑ۔ 
دل: دل کش۔ دل وش۔ دل سیاہ۔ دل گیر۔ دل بند۔ دل ریش۔ دل ستک۔ دل کہر۔ دل رنج۔ دلبر۔ دل آزار۔ دل ترک۔ دل سِتک۔ دل آپ۔ دلگیر۔ دل چنڈ۔ دل گوش۔
سر: سر گڑ۔ سرمست۔ سر سند۔ سرتاک۔ سرآب۔ سر دست۔ سر کیل۔ سر جاہ۔ سرگار۔ سر وت۔ سر ترّ۔ سردی۔ سردار۔ سربر۔ سرنول۔
شاہ: شاھدوست۔ شاھد۔ شاھکار۔ شاہ زادگ۔ شاہ میر۔ شاہ لچہ کار۔ شاہ درد۔ شاہ آپ۔ شاھو۔ شاہ بیگ۔ شاہ داد۔
شیر: شیر ریچ۔ شیر گرم ۔ شیراز ۔ شیر شکر۔ شیرین۔
کر: کرپاس ۔ کر گین ۔ کریچک۔ کرباٹ ۔ کربلا۔ کرگوشک۔ 
کا: کالگ ۔ کاگد ۔ کانگاشک ۔ کابیل ۔ کاپر۔ کامیاب۔ کاشیگ۔ کاری۔ کابل۔کانیگ ۔ کاشک۔ 
گُل: گل میھ۔ گل ناز۔ گلاب ۔ گلیں ۔ گل رنگ ۔ گل زار۔ 
گور: گور باسک ۔ گورگند۔ گوردگ ۔ گورداگ۔ گور جیگ۔ گور موش۔ گوربام۔ گوربُر۔ گورگیج ۔گور دیم۔ گور پشت۔ گوردرّ۔ گور سبک۔
لا: لائق۔ لازم ۔ لالیچ ۔ لاغر۔ لالین۔ لاجواب۔ لالا۔ لاعلاج۔ لال۔ لانکی۔ 
مل: ملکمیت ۔ملگور۔ ملار۔ ملگزار۔ ململ۔ 
ماہ: ماھکانی ۔ ماہ گر۔ ماھگ ۔ ماھل ۔ ماھوار۔ماھیگ۔ ماہ گنج۔ ماھو۔ ماہ دوست۔ ماہ پر۔ماہ وش ۔ ماہ دگ۔ ماہ ریگ۔ ماہ دیم ۔ ماہ گل۔ ماہ رنگ۔
مے: مے تین ۔میدان۔ میناز ۔ میپل۔ میراث ۔ مے کش ۔ میران ۔ 
نوک: نوک کش ۔ نوک رُد۔ نوک رُن۔ نوک آپ۔ نوک کیسگ۔ نوک بند۔ نوک سر۔ نوک ترک۔
نیم: نیم روچ۔ نیمان ۔ نیم شپ۔ نیم پس ۔ نیم کاہ۔ نیمگ۔ نیم نام ۔ نیم راہ۔ 
نا: نامدار۔ نا ھو۔ نازرک۔ نارشت۔ نابالگ۔ ناسرپد۔ ناخن ۔نارگ۔ نازینک۔ ناکارہ۔ ناراض۔ ناساز۔ نالائق۔ نادان۔ ناگمان۔ نالگ۔ نازرک۔ نارنج۔ 
وا: واتر۔ واھند۔ واھش ۔ وانگ۔ واجہ ۔ واھگ۔ وامدار۔ وازی۔ واقعی۔ واجہ ھدا۔ وارث۔ واداپ۔
وش: وشدل ۔ وشکند۔ وشگُش۔ وشکش۔ وش روہ۔ وش گپ۔ وش بُر ۔ وش تام ۔ وش واد۔ وشہال۔ وشبو۔ 
ھم: ھمدل ۔ ھمکار۔ ھمسفر۔ ھمراہ ۔ ھمگنگل۔ ھم ساھگ۔ ھم درد۔ھم وطن ۔ ھم نام ۔ ھمّیل۔ ھم بریش۔ ھم پاس۔ ھم شیر۔ ھم پشت۔ ھم رنگ۔ھم کار۔ ھم لسون۔
یا : یا اللہ ۔ یا محمد۔ یا پیر۔ یاغوث۔ یا قلندر۔ یا دستگیر۔ یا ھوت۔
٭

آپ۔ بلوچی: آپریچ۔ آپ بند۔ آپدار۔ آپوار۔ آپ بند۔ آپءُ لاپ ۔ آپدست۔آپینکی ۔ آپ دِرّ۔ آپشک۔
بے۔فارسی/بلوچی:بے وس۔ بے دل ۔بے برّ۔بے آپ۔ بے ھر۔ تہمبل۔ بے وار۔ بے باور۔
بد:فارسی /بلوچی:بدکار۔بد بحت۔ بدنام۔ بد نیّت۔ بدواہ۔ بد دست۔ بدمعاش۔ 
بُن: بلوچی:بن زہ ۔ بن پد ۔بن ھشت۔ بن مال ۔بن بہا۔ بن آپ۔ بنگیج۔ بن گاہ بن گپ بن سنگ۔ بن واجہ ۔
پاد:پادینک ۔پالوپ۔ پاند۔پاد کش ۔ پاد لپاش۔
پُرّ۔ فارسی/بلوچی: پرُ مگز ۔ پربہار۔پرسلاہ ۔ پر دل پرزور۔ 
پیش بلوچی :پیش دست۔ پیش گاہ ۔ پیش ناہ ۔ پیش آپ۔ پیش گال۔ پیش مرگ۔پیش کپگ۔ پیشدارگ ۔ پیش بند۔
تنگ ۔فارسی /بلوچی: تنگدست ۔ تنگدل۔ تنگ چم۔ تنگ رو۔
تنک: بلوچی:تنک لنٹ۔تنک دیم ۔تنک بند۔
تل۔بلوچی : تلکار ۔ تلاپ۔ تلینک۔ تلیدار۔ تلانگ۔ تلمل ۔ تلام ۔ تلگ۔
چم ۔بلوچی: چم جہل ۔ چم روک۔ چم کش ۔ چم پچ۔ چم چار۔ چم کُٹ۔چمدار۔ چم ترس۔ چم زہم۔
جہ ۔بلوچی : جہ منند۔جہ گیر۔ جہ زور۔جہ جنگ۔ جہ سِرّ۔
دپ ۔بلوچی: دپ دڑ۔دپ وش ۔ دپ گر۔ دپ گال۔دپ پان۔ دپ پچ۔دپ دار۔دپ بوج۔دپ چٹ۔ دپ دُرّ۔دپ ماں دپ۔
در۔بلوچی: درور۔ درآمد۔ در قوم ۔ دربر۔ درملک ۔ درکار۔ درور۔ درگند۔در شم۔ درگاہ ۔ درماند۔ دردست۔
دِل۔بلوچی:دل بُر ۔ دل چل ۔ د لبود۔دلگیر۔دل موش۔ دل کش۔ دل وش ۔ دل پسند۔ دل ترک۔دل ریش ۔ دل بند۔ دل پُل ۔ دل گوش ۔ دل پہک۔ دل وارگ۔ دل ترس۔
دست یادز۔بلوچی : دزمال ۔دست شود۔ دست نمک۔ دست گر۔ دزگر۔ دزجن ۔ دزگُل دزوگ۔ دز لٹ ۔ دز بُرّ۔دزبوج۔ دست پد۔دست کش۔دزلگاش۔ دست چٹ۔ 
دیم۔بلوچی : دیم پان۔دیم زور۔ دیم دار۔ دیم سیاہ۔دیم ھچ۔د یم کار۔دیمرئی۔دیم پہ دیم۔ دیم پہ در۔
رہ:رہ بند۔ رہ بُرّ۔ رہ گوز۔ رہ گیش۔ رہدار۔رہ چار۔رہ گِر۔ رہ وار۔ رہ شون۔
سر ۔بلوچی : سر بند۔سرروپ۔ سر پیچ۔سر زنک ۔ سر دپ۔سر بُرّ۔ سرآمد۔ سر سر۔ سر رُن۔سر در۔ سر ارینک ۔ سر شاہ ۔سرشان۔ سر گوز۔سرمساد۔سردست۔ سر مہار۔ سرمچار۔ سرسند۔ سرجاہ ۔ سر تر۔سرتاب ۔سردار۔ سر بِرّ۔ سر نول۔
سیاہ۔بلوچی: سیاہ مار۔ سیاہ مور۔ سیاہ کار۔ سیاہ سِنگ۔ سیاہ دار۔ سیاہ گور۔ سیاہ آپ۔ سیاہ پاد۔ سیاہ رو۔ سیاہ بڈ۔ سیاہ کوہ۔سیاہ لاپ۔
شہ ،شاہ۔فارسی : شاہ دست۔ شہ جو۔ شاہ بخش۔ شہ زور۔ شاہ پسند۔ شاہ بند۔ شاہ باز۔شہ گام۔
کم۔فارسی :کم کاسگ کمزور۔کم عقل ۔ کم ور ۔ کم جواب۔کم ھبر۔ کم گشاد۔ کم میم۔ 
گو۔ بلوچی : گومال گوپانک ۔ گونگ۔ گولو۔ گو گو۔ گو درّ۔ گو کرت۔ گوناپ۔ گواجار۔ گوالگ۔ گوات۔ گوادر۔ گوارشت۔ گوات گر۔ وغیرہ۔
گور۔بلوچی:گورباسک گورگند۔ گورموش۔ گوردگ۔ گورجیگ۔ گوربام۔گوربُرّ۔ گورگیج۔ گوردیم۔ گورتیر۔ گوربند۔ گورگ۔ گوریگ۔
گران۔بلوچی:گران بار ۔ گران کار۔ گران بہا۔ گران سودا۔گران قیمت۔گران ناز۔ 
گُل۔ فارسی : گلُ ناز ۔ گُل جان ۔گلزار۔گُل رنگ۔
مہ ۔فارسی: مہ گُل ۔ مہرنگ۔ مہلنج۔ مہ ناز ۔مہ دیم ۔ مہ گر۔ مہ توس۔ مہپر۔ مہتاک۔
مزن۔بلوچی: مزن دل ۔ مزن مرد۔ مزن جگر۔ مزن کور۔ مزن لاپ۔ مزن گردن۔ مزن دپ۔ مزن بڈ۔(7)
٭٭





لاحقے

 آپ : تن آپ ۔ دل آپ ۔ تل آپ۔ بے آپ۔ نوک آپ۔ زہر آپ ۔ گرّ آپ ۔ گرک آپ۔
بند: دل بند۔ ھم بند ۔پابند۔ سربند۔ گِر بند۔ گال بند۔ بان بند۔
بکش: واحد بکش۔ پیر بکش۔ امیربکش۔ حدا بکش۔ اللہ بکش۔ داد بکش۔ مرادبکش۔
بر: دلبر۔ معتبر ۔جمبر۔ امبر۔ کمبر۔ 
پگ: ریپگ۔ ٹیپگ۔ نیپگ۔ شیپگ۔ گڈاپگ۔ ترپگ۔ گڈپگ۔ ٹپّگ۔ شلپگ۔ 
پان: نبی پان۔ پانی پان۔ دیمپان۔ بن پان۔ کمپان۔
پاس: امپاس۔ کرپاس۔ چارپاس۔ شپاس۔ تپّاس۔
ترس: چم ترس ۔ دل ترس ۔ نہ ترس۔ حداترس۔ بے ترس ۔ شپ ترس۔
تگ: زرتگ۔ مرتگ۔ کرتگ۔ برتگ۔ دمبرتگ۔ شرتگ۔ زکّرتگ۔ شنگینتگ۔ بحینتگ۔
تار: آتار ۔ کتار۔ بوتار۔ پیشتار۔ مستار۔ سیتار۔
جت: گمجت۔ شپ جت۔ شُوم جت۔ حدا جت۔ 
جاہ: سرجاہ ۔ واب جاہ ۔ لوگ جاہ ۔کارجاہ ۔ دیم شودجاہ ۔ ھر جاہ۔ کجاہ۔ بنجاہ ۔ کٹّءُ رجاہ۔ دوجاہ ۔ شپ جاہ ۔ روچ جاہ۔ کاہ جاہ۔ واہ جاہ۔ باجاہ۔
چہ: لچہّ ۔ بکچہ ۔ پرچہ۔
چار: ڈالچار ۔ چم چار۔ دل چار۔ راہ چار۔ پدچار۔ سے چار۔
داد: میداد۔ بداد۔ حدداد۔ شہداد۔ پکیرداد۔ پیرداد۔ کریم داد۔ اللہ داد۔ 
 دان: گودان ۔ میدان ۔کُدان۔ نادان۔ پادان ۔ کادان ۔ پیردان ۔ کاردان۔ سگندان۔ بے دان۔
دیم : شکون دیم ۔ اندیم ۔ ماہ دیم ۔ آدیم ۔ دیم پہ دیم ۔ کوردیم۔ 
دار: دلدار۔ بیدار۔ شہی دار۔ وامدار۔ سردار۔ زردار۔ یکدار۔ وفادار۔ مرگ دار۔ چمکدار۔ نامدار۔ سپہ دار۔
دگ: گوردگ۔ زردگ۔ مادگ۔ درزادگ۔ پیادگ۔ ھوادگ۔ پادگ۔ رہادگ۔ نادگ۔ 
روک: چمروک ۔ ناروک۔ بے روک۔ چاروک۔ داروک۔ کواروک۔ پیشداروک۔ پجّاروک۔
روچ: شوم روچ ۔ بے روچ ۔ نیم روچ ۔ شپ روچ۔
 رنگ: شر رنگ ۔ گُل رنگ ۔ ماہ رنگ۔ وش رنگ۔ بے رنگ۔ ھم رنگ۔ 
رگ: نارگ۔ سارگ۔ گوارگ۔ کوارّگ ۔پلگارگ۔ پیشدارگ ۔ سمارگ ۔دلوارگ۔
سر: چاہ سر ۔ آپ سر ۔ بے سر۔ ھم سر۔ آسر۔ دوسر۔ رہ سر۔ 
کو: ناکو۔ گوانکو۔ تمباکو۔ جاکو۔ گنداکو۔ھاکو۔گڑاکو۔
کند: گوشکند۔ وشکند۔ کسر کند۔ شکرکند۔ بچکند۔
کار: بدکار۔ سیاھکار۔ شرکار۔ گُل کار ۔ چکنکار۔ بے کار۔ واجہ کار۔ سرکار۔ زوال کار۔شہ لچہ کار۔ سردکار۔
گار: یاتگار۔ بیگار۔ سرگار۔ گرّی باگار۔ ٹاگار۔
گوات: سرگوات۔ تبدگوات۔ جہل گوات۔ زِرگوات۔ سیاہ گوات۔ 
گیر: دلگیر ۔ پد گیر۔ راہ گیر۔ ساہ گیر۔ جاہ گیر۔ماہ گیر۔
 گند: سوگند ۔ وتگند۔ میر گند۔ دیر گند۔ ازگند۔
گال: درگال ۔ شکرگال ۔ بن گال۔ سرگال ۔ پیش گال ۔ جت گال
گت: سلگت۔ نہگت۔ درگت۔ سنگت۔ انگت۔ ناگت۔ تاگت۔ بے گت۔ اناگت۔
گِر: آھنگر ۔ سوداگر۔کیمیاگِر۔ زانوگر۔ ماہ گر۔ پد گر۔ زرگر۔ چانوگر۔ مار گر ۔ شِنگر۔
لانک: تیلانک ۔ میلانک۔ جہلانک۔
مار: سیاہ مار۔ تیمار۔ بیمار۔ کمار۔ دھکان مار۔ گرمار۔
موش: گورموش ۔ دلموش۔ دزموش۔ کون موش۔ ھاموش۔
مند: دولت مند۔ عزت مند۔ شرپ مند۔ گیرت مند۔ صحت مند۔ استومند۔
ناز: ماہ ناز ۔ گلناز ۔ درناز ۔ شرناز۔ سرناز۔ بے ناز۔ گراناز۔
نک: آزمانک ۔ کسمانک ۔ پدیانک۔ چمشانک ۔ گشتانک۔
نگ: دردانگ۔ بے زانگ ۔ وانگ۔ مانگ ۔ترانگ۔
ناک: واناک ۔ گُروناک ۔ بیمناک۔ درپشناک۔
ور: دلاور۔ پیداور۔ جناور۔ زوراور۔ دپاور۔ 
واس: بکواس۔ وزواس۔ کوّاس۔
 وش : دلوش چاوش۔ ماہ وش۔
وار: گالوار۔ مالوار۔ ماھوار۔ لٹ وار۔ بے وار۔ گم وار۔ اناوار۔ زاہ وار۔ ردوار۔ سہ وار۔ کاہ وار۔ ھون وار۔ گہوار۔ بروار۔ کہروار۔ 
ھی: سپاھی ۔ حداھی۔ میّاھی۔ سباھی ماتی ۔ رزواھی۔ تہارماھی۔
٭٭
آپ: تن آپ۔دل آپ۔تل آپ۔ واد آپ۔نوک آپ۔گرّ آپ ۔ زہرآپ۔ میتاپ۔ گون آپ ۔ سیاہ آپ۔ سارت آپ۔ جہل آپ۔ لہڑ آپ۔ سبزآپ ۔پیش آپ۔
بار ۔بلوچی:وشبار ۔ زربار ۔ انبار ۔ سربار۔ گران بار۔ سنگ بار۔ تیر بار۔
جان: ساربان۔ پاسبان۔ نگہبان۔ باغبان۔دربان۔ مہربان ۔ زیربان۔
برّ۔بلوچی: وش بُرّ ۔ دپ بُرّ۔ گور بُرّ ۔ ٹال بُرّ۔ ماں بُرّ۔ دزبُرّ۔ سربُرّ۔ بُن بُرّ۔ 
بر: سر بر ۔ دلبر۔ رہ بر۔ بن بر۔ در بر۔ گوبر۔ ڈاہر۔
بند: سربند۔ وش بند۔ دلبند۔ گوربند۔ دار بند۔ سینگ بند۔ پائبند۔ مہ بند۔ 
بوج: دپ بوج ۔ کار بوج ۔ بار بوج۔ مہار بوج۔ دز بوج۔ لانک بوج۔ 
پسند: دل پسند۔ شہر پسند۔ وت پسند۔ شاہ پسند۔ 
پچ: چم پچ۔ دل پچ۔ مان پچ۔ پر پچ۔ دز پچ۔ پاد پچ۔ د پ پچ۔ رو پچ۔ 
پوش: سیاہ پوش ۔ وغیرہ
جاہ: سر جاہ ۔ لوگ جاہ ۔ کارجاہ۔ بنجاہ۔ دز جاہ ۔ بر جاہ۔ جنگ جاہ ۔ نادرہجاہ۔ نماز جاہ۔ آس جاہ۔ نند جاہ۔ جوھان جاہ۔
چار : دل چار ۔ چم چار۔ ڈال چار۔ رہ چار۔ اورت چار۔ 
چوپ: دانچوپ۔ بنچوپ ۔ سرچوپ۔ لٹ چوپ۔ لٹ چوپ
چہ : بقچہ ۔دریچہ۔ تاکچہ ۔ لچّہ ۔ غالیچہ ۔ بالیچہ ۔ تمیچہ ۔ سنچہ ۔مورچہ ۔ چمچہ ۔ بیلچہ ۔ کوچہ۔
دان: کلدان۔ پیردان ۔کہدان۔ سندان۔ آپدندان۔سیاستدان۔ نادان۔ آسدان یاچلدان۔ لہدان۔ تومدان۔ در ہمدان۔ سیر مہ دان۔ شیر دان ۔ اسم ظرف۔
دار: مالدار۔ دلدار۔ وامدار۔ زمیندار۔ دکاندار۔ جاندار۔ سردار۔ داگدار۔ میار دار۔ نگہدار۔ وفادار۔ چمدار۔ بہدار۔ آبدار۔ نادار۔ نامدار ۔ھیالدار۔ ھیردار۔
دیم: اندیم ۔ تاکدیم۔ مہ دیم۔ کوردیم ۔ گوردیم۔
ریچ: سر ریچ ۔ پر ریچ۔ در ریچ۔ ایر ریچ۔ گوریچ۔ آپریچ ۔ شیر ریچ۔ تیر ریچ۔ دز ریچ۔ 
رو : وش رو ۔ سہر و۔ بد رو۔ خوبرو۔ در رو۔
ران: ویران۔ بیران۔ حیران۔باران۔زامران۔میران۔ گودان۔ لشکران۔گزران۔ گوران۔ زہران۔ 
زور : کمزور۔ شہ زور۔ دل زور۔ دز زور۔ حق زور۔ وامزور۔ نازور۔
نار: سبزہ زار۔ ملگزار۔بے زار۔ دل آزار۔ وازدار۔ باجگزار۔ گنگزار۔
مان۔ بلوچی:مان پوش۔ ماندار۔ ماں ریچ۔ ماں رو۔ ماں جن۔ ماں گیر۔ ماں بر۔ ماں میتک۔
مل: بلوچی : ملّگ۔ ملگزار۔ ملپد۔ ملگور۔ مل مڑ۔ مل بند۔ ملنڈ۔
نا: فارسی :ناپاک۔ ناونندہ۔ نائی۔ نابلد۔ نابود۔ ناپسند۔ نادار۔ ناامید۔ نادان۔ 
نوک۔فارسی: نوک جوان۔ نوکباد۔ نوک بُرّ۔ نوک کیسگ۔نوک کش۔ نوک رود۔ نوک بانگ۔ نوک آپ۔ نوک بروت۔ نوک تام۔
 نیک۔فارسی: نیک نام ۔ نیک بحت۔ نیک کار۔ نیک دل ۔ نیک راہ۔
وت۔بلوچی: وت سر ۔ وت دل ۔ وت کار۔ وت گڑ۔ وت کوش۔ وت گم ۔ وت مستر۔ وت کش ۔ وت گند۔ وت رود۔ وت مِر۔ وت۔ ساچ۔
وش۔بلوچی: وش دل ۔ وشبو۔ وش ھبر ۔ وش اھت ۔ وش ھال ۔ وش مہار۔ وش گُٹ۔ وش تب ۔
ھم ۔فارسیـ:ھمراز۔ ھمریش۔ھم زات۔ ھمراہ ۔ ھمدل ۔ ھم ستک۔ ھمکار۔ ھمدرد۔ ھم درور۔ ھم کوپگ۔ ھم جُگ۔ ھم دان ۔ ھم سبق۔ ھم زبان۔ ھم گرنچ۔ ھم بند۔ ھم ساھگ۔
یک:بلوچی:یک دل ۔ یک ڈک۔ یک ھبر۔ یک پیم۔ یک وڑ۔ یکپا رگ۔ یک جان ۔ یک دار۔ یک رنگ۔
شان:زرشان ۔ دان شان۔ دزنشان۔ گورشان۔ مزن شان۔ بلند شان۔ شاھی شاھان۔ 
کان: پیتکان۔ بائیکان۔ دھکان ۔ نکان۔ سکان۔ بسولکان۔
کار: بدکار۔ سل کار۔ قلمکار۔ زانتکار۔ نیکوکار۔ شرکار۔دار کار۔ سرکار۔ وانتکار۔ 
کش: دلکش۔ اشکر کش۔ بار کش۔ اوپارکش ۔ سر کش۔ لاپ کش۔ تِر کش۔ چیرکش۔ 
گر: مہ گر ۔ د پ گر۔ ساہ گر۔ دیم گر۔پد گر۔ دم گر۔ گوات گر۔ سودا گر۔ 
گر: آھنگر۔ کیمیاگر۔ زرگر۔ کائیگر۔بزگر۔ 
گیر: دستگر۔ جہ گیر۔ بادگیر۔ بگل گیر۔ مار گیر۔ رہ گیر۔ رند گیر ۔ گم گیر۔دل گیر۔ بیر گیر۔
گنج:شکرگنج ، سیدگنج، ماہ گنج، سد گنج
گار: ھزمت گار۔ پروردگار۔ نیزگار۔ بیگار۔ ٹاگار۔ باگار۔ یاتگار۔ ننگار ۔ پلگار۔ لیگار ۔مدد گار۔طلب گار۔
گاہ: عیدگاہ۔ بہار گاہ۔ درگاہ۔ چراگاہ۔ درگاہ۔ بندر گاہ۔ کارگاہ۔ شکارگاہ۔ سیرگاہ۔ 
گند: دورگند۔ سوگند۔ آسمان گند۔ مال گند۔وت گند۔ 
گوات: سرگوات۔ تبد گوات۔ سیاہ گوات۔زِر گوات۔ جہل گوات۔
گیج: گام گیج۔ در گیج ۔ چیر گیج ۔ بنگیج۔ گورگیج۔ بار گیج۔ دپ گیج ۔ گوں گیج۔(8)
٭٭٭

 اشتقاقیات،زبانءِ اشتقاقیاتی مطالعہ

 اشتقاقیات زبان و لسانیاتءِ ھما بہر(شعبہ)اِنت کہ لبزانی کان ءُ بنچک ءِ باروء گپ ءُ تران کنت کہ آئیء را اشتقاقیات گوش انت۔ گراف ؔاشتقاقیاتء را لسانیاتءِ یک ھنچیں شاھے منّ اِیتءُ گوش اِیت کہ آرنگ ءُ شگل ، توارءُ آواز و معناءِ پٹءُ پول ء پمے سوبء کنت کہ آ لبزانی بنچکء ِ نشاندھیء کت بہ کنت کہ آلبز ءِ کان ءُ بنچک چی اِنت و چہ کجا در اتکگ تا اے ھندء سر بوتگ۔ ھر زبانے ء وتی لبزانی بازیں رنگءُ شگلے بدلینتگ وبازیں منزلے گوازینتگ۔ باز لبزانی کانءُ بنچک دگہ درامدیں بوت کن انت و بازء وتی جندءِ کہن ءُ کدیمیں لبزانی سرء تراش ءُ تریشن و برین کتگ ءُ دگہ رنگءُ شگلے داتگ ۔ ھمے رنگءُ شگلءِ بدل کنگ۔ تراشءُ تریش و بُرّءُ برینء را ردوم(ارتقاء) گوش انت۔ ھر لبزے ء را یک بن دپترءُ داسپانے (تاریخ)ھست۔ مولانہ سید سلیمان ندویؔگوش اِیت کہ ھمے بن دپتر مئے بلد( لغت)یک مزنیں بابے بلے ما دنیگا ا ے نیمگا ھچ دلگوش دات کت نہ کتگ ۔ 
ڈاکٹر جانسؔء زبانء را انسانی (قومانی ) نسب نامہ و آوانی کہنءُ کدیمیں یادگارے گوشتگ ۔نبشتہ باز سوبء راستءُ تچکیں ھبرء گوشت نہ کنت یا ھال دات نہ کنت بلے زبان و آئیءِ لبزانی مالءُ مڈی (سرمایہ الفاظ ) ھچبر دروگ نہ بند اِیت نہ ٹھگّارین اِیت ۔ بلے بینت (شرط) ایش اِنت کہ ما چہ آئیءِ معلومات گرگ ءِ رپک ءُ ھنر ء زانت کت بہ کن ایں۔
 ھمے پیمء مولانہ سید سلیمان ندوی ؔگو ش اِیت کہ اُلس وتی راج دپتر ءِ تہء ستر دروگ بہ بند انت حالات ءُ و قعاتان سرءُ چیر و سدل بدل بہ کن انت بلے زبان و آئیءِ لبزانی امبار(زخیرہ) ھچبر دروگ نہ بند انت ۔یک راستیں ءُ ایمانداریں امانت دارے ءِ ڈول ء گوستگیں ریکارڈ یا مِلء دیمء ایر کنت کہ پولانک(محقق)گٹیءِ وھدء چہ آوان رہبری گپت کنت۔ چشکہ اگاں ما زانگ بہ لوٹ ایں کہ کجام السے ءِ تعلقات و رابطہ دنیا ءِ کجام کجام اُلس ء گوں بوتگ انت تو آاُلس ءِ لبزانی امبار ء چہ مئے واستا مزنیں ما درمات ءِ دست کپت کنت ۔ لبزوتی جندءِ زبانءِ کہنءُ ُ کدیم مادہ ء چہ در اتکگیں بہ بنت یا درآمدیں زبانے ء چہ آوانی بن دپتری پٹء چہ اے ھبر پدّر بوت کنت کہ یک قومے ءِ ثقافتی کلچر دودءُ ربیدگءِ جہتء کجام کجام کٹم ،قومانی منّتوار اِنت درآمدیں لبز اے ھبر ءِ شاھدی ء دینت کہ بدل زوروکیں زبان سیاسی دودءُ ربیدگ ءِ جہت ء نزور و جہل تر انت ۔ کہنیں یونانی دودءُ ربیدگءِ بالادستیءِ الکت یا مگلب چہ اے ھبرء جنگ بیت کہ آئیءِ بازیں لبزے بے شمار قومانی زبانءِ تہء پترتگ انت ۔ گو کہ آوانی رنگءُ دروشم بدل اِتگ ۔اھل روما ءِ ثقافتی دودءُ ربیدگی شان ءُ مزنی عظمت چہ اے لبز ء پدّر بیت باز زبانانی تہء گوں دگہ دگہ ر نگءُ دروشم ء پتر تگ ۔چشکہ انگریزی ءِ لبز candidate (امیدوار) ءِ اشتقاقی مطالعہ ھمے ھبرء گوش اِیت کہ اے لاطینیءِ مشتق فعل candidare (اسپیت کنگ)معطوفہ candidatus ءِ مخفف اِنت کہ لاطینیءِ اسم کمینک کبنیتcowdidus چہ دراتکگ ۔کہنیں روما ءِ تہء گچینکاریءِ امیدوار ءِ واستا کتابی بینراں اسپیتیں گد ءِ پر کنگ لازمی بوتگ ۔امیدواریءِ واستا لبزcawdidati ھم در کنگ بوت cawdidrs وت فعل condeo ء چہ مشتق اِنت یا در اتکگ کہ آئی ءِ معنا اِنت درپشگ۔
 مولانہ سید سلیمان ندویؔلبز’’ دام ‘‘ءِ اشتقاقی مطالعہ اے پیمء کنت کہ چہ آئی یونانیانی سیاسی بالاتری ءِ اندازہ جنگ بیت سید گوش اِیت کہ مئے زبانءِ یک لبز ’’دام‘‘اِنت کہ آئی ءِ معنا (ہگ)قیمت اِنت دھمی معنا یک مامولی سکّہ اِنت ۔ پدء آئی ءِ یک زلیل تریں شگلے مئے زبانءِ کمینہ ئیں چھدام اِنت کہ ’’چھے‘‘ اور ’’دام‘‘دولبزاں چہ جوڑ بوتگ۔ اے لبزءِ بندپترءِ واستامرچیء چہ دوہزار سال ساریءِ نیمگء ماراپچ ترّگ ءُ چارگ لوٹ اِیت کہ یک نہ یک زمانہ یے ات یونان ءِ کشورتء سوداگراں پورئیں ایشاء ءِ سرء مانشانتگ ات ۔مصر، شام ، عراق ، ایران ،ھندوستان آوانی لگتانی چیرء اتنت ۔ ھمے شام ،عراق، ایران ، ھندوستان آوتی لگتانی چیرء اتنت۔ھمے ملکانی تہ ء یونا حکم یونانی سکّہ چل اِت ۔ آوانی یونانی نام زبانءِ سرء ات انت نگرہءِ کستریں سکّہ ءِ نام ’’درخم‘‘ات آعربی ءِ تہ ء’’ در ھم ‘‘فارسی ءِ توکء یک آبے چگل دات ءُ ’’درم‘‘کت ہندوستانء دگہ یک حرفے چگل دات ءُ آئیءِ بدلء یک دراجیں آوازے گیش کت ءُ دام کت۔ اے لبز ھنچو کہ سکّہ ءِ واستا کارمرز بوت ھمے وڑء سکّہ ءِ وزن یا تولءِ واستا ھم کارمرز بوت چشکہ طب درمانانی وزن درھم و فارسی طب ء درم ۔ ھمے لبز وھدے کہ انگریزانی ہیٹ (کلاہ)سرء کت تو ’’ڈرام‘‘بوت ۔اے وھدی انگریزی طبی کالجاں ،دوخانہ ،ہسپتالانی توکء ھنچو پتر تگ کہ ھر چند بچارئے یک درآمدیں لبزے زانگءُ پجّا آرگ نہ بیت کہ’’ دام‘‘و ’’ڈرم‘‘یکیں لبز انت کہ صرف آب و ہوا ، رنگءُ شگل ءِ پرک اِنت پدء دامءِ تصیفر’’ومڑی‘‘اِنت۔(9)
٭٭٭
__________________________________________
۱۔اشتقاق:یک چیزے ءِ درّگ ءُ دگہ چیزے ءِ در کنگ ۔ اصطلاح علم ءِ تہء یک لبزے ءِ چہ دگہ لبزے ءِ جورکنگ یا درکنگ۔
۲مشتق:در اتکگیں ھما لبز کہ چہ دگہ لبزے ء در اتکہ ھماصیفہ کہ چہ مصدرء در اتکگ۔


 مکران

سامی زبانانی تہء لبز مکران نہ نوحءِ چکانی نام بوت کنت پرچا کہ سامی زبانءِ تہ ء مکران مکر ٹگ ءُ ھنرباز ء گش انت اگر مکران نوح ءِ نماسگ بوتیں گڑا مئے زبان بلوچی گوں آریائی زبانانی خاندانء نہ بوت ۔بلکن آئی سیادی گڑا ں گوں سامی زبانء بوت ۔لارڈ کرزن ؔیک جہان گشت ءُ جہان دید وائسرایے گوستگ ءُ آئی زانت ءُ علم سک مزن ءُ وسیع بوتگ۔ آوتی کتاب ایران جلد دوئمءِ تہ ء نبشتہ کنت کہ’’ڈرویڈی مورّخ و را ھا مھیرؔوتی تاریخ ــ’’بر ھت سنیھتا‘‘ءِ تہء نبشتہ کنت کہ تاریخ ءِ زمانگء چہ ساری ڈروڈی قوم موکر ا،،اے ھندءِ نندوک بوتگ انت ومکرانءِ نا م موکرا قومءِ نامءِ سرء کپتگ ءُ منی جند ھمے نظریہ ءِ منّو گر انت پرچا اگاں ماماہریں آثار قدیمانی رپورٹء بیار آں تو ایشی ءِ تہء ھچ شکل نیست کہ آریانی آیگء چہ ساری ۲ہزار سال کم ادء ڈراوڑ آباد بوتگ انت سوتکیں ڈور ، شاھی تمپءِ دمب ءِ پٹگء چہ ھمے ثابت بوتگ کہ ایش ءُ موہنجو درو ءُ ہڑپا یکیں وھدءُ یکیں قومءِ نشانیء دینت دومی نیمگء اگاں ما بہ چار ایں توگیشتر ملک ھما قومانی نامء چہ نام بندگ بوتگ انت ۔ایران ء ایران پمشکا گش انت کہ اے آریہ قومءِ وطن بوتگ عربء را عرب پمشکا گش انت کہ اودء عرب آباد انت مکرانء مکران پمیشا گوشگ بوتگ کہ ادء قدیم زمانگء یک دراوڑی کٹم موکرا آباد بوتگ انت۔دگہ یک ھبرے کہ دنیگہ باز مردم چہ آئی سرپد نہ اِنت کہ دراوڑ قومءِ تہء دگہ یک ٹکے ء را گونڈی اش گوشتگ ھمے گونڈی مرچی باندا مئے گوررء کوڑو انت۔مئے دشت لنگاسی و گوادرءِ ھنگت یک ٹکےء کوڑو گوشگ بیت ماہر آثار قدیماں دراوڑ قومءِ برچہ، قد ،رنگ ،شگل،سرءِ کامپولانی بیان وتی کتابانی تہء کتگ اگاں ما دشتءِ لنگاسیءِ مردمانء پہ شرّیء بہ چار ایں مرت ءُ مار بکن ایں تو مرچی ھم مارا5درسدمردم ھما وڑء گندگء کیت۔
 میجر پرسی مولورتھ ؔسائکس وتی سفر نامہ ایرانءِ تہء نبشتہ کنت کہ مکران سنسکرت زبانءِ دو لبزء چہ جوڑ بوتگ بزاں میکا وایرانیہ میکاءِ معنا لِچ ءُ مین ا یرانیءِ معنا انت پٹ ءُ بیابان ھمے پیمء رائل جغرافیکل سوسائٹی لندنءِ نائب پاگواجہ کرنل تامس ھنگر ،پورڈہا لڈچ ء قدیم مکرانءِ نقشہ جوڑ کتگ ءُ ڈاکٹر بیلو وسراولیول سنیت جانءِ وڑیں پولانگانی رائے ایش انت کہ مکران فارسی زبانءِ دولبز ماھی خورانء چہ جوڑ بوتگ ۔چوشکہ اسکندر وھدے کہ گو ں وتی لشکرء چہ ھمے تیابء گوست تو ھمے مردمانء ماھیگِ ورگء دیست ئِے تو ایشیءِ نام اچھا بوفاغوئی ایرکت، بزاں ماھی خورانی ملک ایڈ ورڈ گبنء وتی تاریخ زوال روماءِ تہء مکرانء را ’’اچھایوفاغوئی‘‘ءِ نام داتگ۔یونانی ءِ جغرافیہ نویساں اسقرابوء مکرانء رایونانیءِ نام ڈرئنگیاناءِ نام نبشتہ کتگ شمس العلما جے جے موڈی علّامہ حمزہ اصفہانیءِ حوالہء چہ گوش ایت کہ مکران چہ دو لبز ء مرکب انت ’’مھ وکران‘‘بزان مھءِ معنا اِنت شہر و کرانءِ معنا انت دریا۔
	 ابن خلدون گوش ایت کہ مکران سِندءُ ہند ،سام بن نوحءِ چکءُ نماسگانی نامءِ سرء کپتگ واجہ مولانہ نور احمد خان فریدی ء ھمے موٹوء زرتگ اِش دگہ دگہ بزاں مختلف نظریہ بوت انت کہ مکرانءِ وجہ تسمیہ ءِ بارہء منی وانگءُ زانگء گوستگ انت بلے منی وتی جند اے ھیالاں نہ منّ ایت۔ پرچا کہ اگاں مامیجر پرسی لورتھ ءِ گپّء بہ چکّاس ایںءُ بہ چار ایں کہ مکرانءِ وجہ تسمیہ ء چہ دو لبزء میکا ایرانہ بزان چہ لِچ ءُ مینء جوڑ بوتگ مارا ماں تاریخء چشیں ھچ ڈسءُ نشان دست نہ کپ ایت کہ مکران یک زمانگے ء لِچءُ مین بوتگ بلکن مکرانءِ بارہء ماراآئی ءِ بے ھور،بے آپیءِ ڈس رس ایت اگاں ما کرنل تھامس ھنگرپورڈ ہالڈ چ ؔ ،ڈاکٹر بیلوؔ،اولیورسٹ جانؔ، ایڈورڈ گمبس ءِ اے گپء بہ چار ایں کہ مکران چہ فارسی ءِ دولبز ماھی خورانء چہ جوڑ بوتگ ۔ھم ھچ وزندار نہ انت پرچا کہ دگنیاءِ تیاب گوری ملک وماھیگ داراِیت۔
 ۱۔ایوکء مکران انت اگاں دگہ اے وڑیں سدانی ملک ھست انت ،اگاں دگہ سدانی ملک ھست انت گڑا آیانی نام پرچا مکران نہ بوتگ گوں،یاھمے مناسبتء ھما زبانءِ تہء آھانی نام نہ بوت اگاں ما جے جے موڑی و علّامہ اصفہانیءِ اے گپء کہ چہ دولبز’’مھ و کران‘‘بزان شہر ءُ دریا ء چہ جوڑ بوتگ اے نظریہ ء ھم ما منّ اِت نہ کن ایں پرچا کہ ایوکء مکران نہ انت کہ آئیء دریا ءُ دومی نیمگء شہر ءُ بازار بہ بیت اے وڑیں سچوایشن ء چہ دگنیاءِ جغرافیہ پُرّ اِنت ۔ ابن خلدونءِ گپ کہ مکران سند کوہندسام بن نوح ءِ اولاد انت اے گپء تاوھدے ء ما ھنچکء من ایں کہ تاریخ ءِ توکء چشیں ملک باز انت کہ آیانی نام مردمانی نامانی سرء ایر بوتگ بلے اے گپء راما اے بنیادءِ سرء نہ منّ ایں کہ سامی نسلء راوتء را دُورء زبانے ھست کہ آبنیاتء عبری عربی انت ۔ ھما زبان کہ چہ عبری و عربی در اتکگ انت۔(10)
٭٭٭




 بلوچ اشکانی (پارتھی )انت

 

 	بلوچانی بارہء کہ بلوچ کے انت ، چہ کجام نسل ء انت چہ کجا اتکگ انت بلوچء را پرچا بلوچ گوش انت ۔باز گوشگءُ نبشتہ کنگ بوتگ اے نبشتہ کنوکانی تو کء انگریز ، عجم عربءُ بلوچ وت ھم گون انت ۔ ھر کسء وتی وتی زانت، پکرءُ وعقلءِ مطابقء جتاجتا وتی لیکہ ءُ ھیال درشان کتگ انت نوں بلوچانی بارہ ء ھمنگرگ لیکہ ءُ ھیال ءُ نظریہ بوتگ کہ وانوکانی سر بِرّ اِنت ءُ کسے نہ زانت کہ بلوچ حقیقتء چی انت ءُ اے مسئلہ گیشتر اڑ اتگ ءُ ماں گیش اتگ ۔
 اے ھبرء من پہ شرّیء زان آں کہ اے باروء منی پیمیں کم وانندہءُ نہ زانتکاریں مردمے ءِ واستا قلم چست کنگ سک گران ءُ مشکل انت ءُ نہ منی کار اِنت بلے من ء راگوں اِے مسئلہء مزنیں ھُب ءُ واھگے ھست ءُ اے باروء منء را پرچا کتابءُ نبشتانکے کہ دست کپتگ من آئیء را پہ شرّیء ونتگءُ چار اِتگ نوں گپ ھمیش انت کہ من آھانء شمئے دیمء پیش بہ کن آں پدء ھم اے ضروریءُ الّمی نہ اِنت کہ منی نظریہ قبول کنگ بہ بیت بلے اے دست بندی کن آں کہ منی پیش کتگیں نظریہ ءِ سرء مئے زانتکاریں سر پٹءُ لوٹءُ مرتءُ مار الّمیء بہ کن انت۔بلکہ ھبر منی بہ بیت۔
 چہ کلّیں تاریخ نویسانءُ ساریء فردوسیء شاہ نامہ ءِ تہء بلوچانی زکر کتگ ءُ کیکاؤسءِ فوجءِ تہء بلوچانء پیش داشتگ ۔
 چوکہ:’’ھم از پہلوی پارس کوچ و بلوچ
 زگیلاں جنگی ودشت سروچ
 چدءُ پد فردوستیء ماں کیخسرو 1؂فوجءِ تہء ھم بلوچانء پیش داشتگ ءُ اے ھبر ھم زانگ بیت کہ کیخسرو ءِ فوجی جرنیل یک اشکشؔنامیں مردے ات۔ءُ بلوچانی کمان ھمائیءِ دستء اِنت۔
 چوکہ:’’
پس گتھم اشکش تیز ھش
کہ باری دل بود با مغز خوش 
یکی گزر دار از نژاد قباد 
سر آفراز و آھتہ و پاکیزاد
سپاھی زگردان کوچ و بلوچ
سگالیدہ جنگ مانند غوچ
کہ کساں درجہاں پشت ایشاں ندید
برہنہ یک انگشت ایشاں نہ دید

____________________________________________________
1۔ نوکیں ءُ جدید تحقیق ہمیش اِنت کہ کیخسرو ءِ اصلی نام گورو یا گوروش بوتگ۔ یونانیاں کہ آئرا سائرس(Syries) ءُ یہودیاں ’’ خورس‘‘ و عرباں ’’ خسرو، کیخسرو‘‘ ءِ نام داتگ۔ قران پاک ءِ ذوالقرنین ھم۔ قحطانی
 پدء وھدے کہ کیخسرو گوں شاہ مکرانء جنگ کنت تو اے جنگ ء ھم اشکش گو ں بیت ءُ فوج ءِ کمان ھمائی ءِ دستء بیت۔
 چوکہ :
 چراگاں اسباں وجای شکار
 بیاراست باغ ازگل میوہ دار
 بفرمود تا اشکش نیک خواہ
 بمکران ببا شد آئیں شاہ
 چہ کیکاؤس و کیخسرو ء چہ پد فردوسی ء بلوچانی ھچ زکرنہ کتگ ۔ وھدے کہ چہ کیکاؤس ءُ کیخسرو ء تقربیانھ سد سال ء رند نوشیر وان ءِ دور ءُ باریگ بیت فردو سی پدء بلوچانی زکرء چوش کنت۔
بکار بلوچ ارجمند ارد شیر
بکوشید باکارداناں پیر
بند سود مندی بافتون ورنگ
نہ ازبند و نہ پیکار جنگ
اگر چند بد این سخن ناگزیر
بپوشید پر خویشتن اُردشیر
ازگفتار دھکان بر آشفت شاہ
بسوی بلوچ اندر آمدزراہ
چوں آمد بہ نزدیکاں برزکوہ
بگر دید گرد اندرش باگروہ
بر آن گونہ گرد اندر آمد سپاہ
کہ بستند برباد بر مور و راہ
ھمہ دامن کوہ تارومی تسخ 
سپہ بود برمان چہ مور و ملخ
منا دی گری لشکر بگیشت
خروش آمد از کوہ از غارو دشت
۔۔۔۔۔۔۔۔۔
کہ ھر گز بلوچی بیابند خرد
چہ از تیغ داران و مردان گرد
اگر انجمن باشد ازاندکی
بیا ید کہ بابد رہائی یکی
چو آگاہ شد لشکر ازخشم شاہ 
سوار ءُ پیاد بستند راہ
از ایشاں مزاوان وانک نمانند
زن و مرد خبگی وکودک نمانند
سراسربہ شمشیر بگذاشتند
ستم کرون لوچ برداشتبند
پشد ایمن از رنج ایشاں لبان
بلوچی نماند آشکارو نہان
چناں شد برکوہ ایشان گلہ 
بدی بی نگہابان کرد ندیلہ
 	مئے کل تاریخ نویساں شاہنامہ ءِ ھمے بُرزءِ شعرانی حوالہ وتی وتی نبشتانکانی تہء الّمء داتگ بلے افسوس کہ کسء اے شعرانی سرء پہ شرّی ء غور وفکر، مرت ءُ ما رءُ چار بیچار نہ کتگ ۔ منی نزیکء مئے بلوچانی بن بیھ ءُ سرءُ شیوال ءِ رازمئے برزءِ شعرانی تہ ء انت۔ھمے شعرانی تہء صاف ءُ واضح اشارہ موجود اِنت کہ یک دہکانے ء شاہ(نوشیروان)ء راپرّینت ءُ گوشت کہ اے بلوچانی کشگ گار ءُ گمسار ءُ نیست ءُ نابود کنگ ءِ واستا تئی پیریناں بزان اردشیرؔ ء باز جہد ءُ کوشست کت ۔بلے تاھم ھچ فائدہ نہ بوت دہکانءِ ھمے ھبرءِ سرء شاہ زہر گپتءُ بلوچانی سرء لشکر کشی ئےِ کت وتی منّء کُلّیں بلوچ کسان تامزن کُشتءُ نیستءُ نابود کت انت ۔
 اگا ں نوں ما باز دور پشتء اُردشیرءِ دورء بہ روایں ءُ بہ چارایں مارا ھچ چشیں ھبرے دست نہ کپ ایت کہ اردشیرؔء گوں بلوچاں جنگ کتگءُ بلوچان ء گار کتگ ۔بلکہ اُردشیر ءِ گیشتر جنگءُ جدل گوں اُردوانء بوتگ کہ آآشکانیانی آخری ءُ گُڈّی بادشاہ ات ءُ اردشیرء اردوانءِ خلافء بغاوت کتءُ ایرانءِ حکومتءِ سرء قبضہ کت نو ں سوال پیدا بیت کہ اگاں ارد شیر ءُ بلوچانی ھچ جنگءُ جدل وکشتءُ خونء ِ زکر نیست گڑاشاہنامہ ءِ ھمے گوستگیں شعرانی مطلب چے انت ۔
 راستءُ تچکیں ھبر چوش انت وھدے کہ اسکندر اعظمء ایرانءُ ھندستانء را فتح کت ءُ واپس شت ءُ پدء ایرانءِ حکومتءِ سرء اشکانیاں قبضہ کت پرچاکہ کیکاؤس کیخسروءِ زمانگء اشکانی فوج ءِ توکء بوتگ انت آچہ جنگء سک زبر ءُ سوگہ اِت انت ۔ءُ چہ آیاں اشکش ءِ وڑیں لائقیں جرنیل ھست ات پیشاچہ اسکندر اعظم ء پد آھاں ایرانءِ حکومت ء را وتیگی کت ۔ بلے ایشاں چہ وتی شومیء تمامیں ایرانء را بہر ءُ بانگ ءُ ٹکر ٹکر کت۔ ھریکے ء دوراہ یک علاقہے ءُ شہرے گپت ءُ بادشاھی کت کسء دہمی ء راباج ءُ خراج نہ دات ءُ ایشانی دورء حکومت ء راطوائف الملوکی ءِ دور گوش انت باز مردم ءِ خیال اِنت کہ ایشان تقریبا تا پنچ سد سال ء ایران ءِ سرء حکومت کت ایشانی دور حکومت ءِ باروء فردوسی چو گوش ایت:
بزرگان کہ از تخم آر ش بدند
دیر و سبکسارو سرکش بدند
چو بر تختشان شاد بنشاندند
ملوک طوائف ھمی خواند ند 
آز ینگو نہ بگذشت سال دولیت
تو گفتی اندرجہان شاہ نیست
	اشکانیانی آخری بادشاہ اردا ن نامی ءِ ات ۔ اردشیر، داراب گرد نامیں شہرے ءِ چہ اردوان ءِ نیمگء حاکم ات ۔ اردشیر ء اردوان ءِ خلاف ء بغاوت کت ۔اردوانءُ ارد شیرءِ میانء سخت جنگءُ جدل بوت آخر اردوانء شکست وارت ءُ اردشیر کامیاب بوت ءُ کُلّیں ایرانءِ بادشاہ بوت۔
	اے ھبرءِ پدّر کنگ ھم الّمی انت کہ اردشیرءِ پت بابکان ات ءُ بابکانء ِ پت ساسان ات ءُ نوشیروان ساسانی بادشاھانی ھژدہمی بادشاہ ات ۔
 ساسان کہ ساسانی بادشاھانی بن پیرک ات ۔آآتشکوہ ایرانءِ منجارءُ ُ نگہبان ات۔ آئیء چہ رملی ءُ پالءُ ماسگیاں معلوم بوت کہ ایرانءِ حکومت تئی وتی چک ءُ نماسگانی دستء کپ ایت آئیء وصیّت کت کہ ایرانءِ حکومت منی ھر چکءُ نماسگےءِ دستء بہ کپ ایت آ چہ اے جہانء اشکانیانی توم ءُ زہ ءُ زا تء گارءُ گمسار بہ کنت۔پدء منی ھم ھر چکے وتی چکء راھم ھمے وصیّتء بہ کنت ۔ساسانءِ ھمے وصیّتءِ باروء تاریخ’’روضتہ الصفا‘‘جلد اوّل صفحہ ۲۴۶ءِ سرء چش نبشتہ کنت :
 ’’چوں اردشیربر ممالک ایران استیلایافت نبا بر وصیّیت جدش ساسان 
 تیغ درکین اولاد ملوک طوائف زکوراو اناثانہاد و ھمہ رااز رومی زمین منعدم
 گردانید بعضی گویند سبب ابن حادثہ آن بود کہ منجمان گفتہ بود ند کہ ملک از تو با 
 اولاد اشک منتقل گردد‘‘
 پدء ھمے وصیّت تاریخ تبری جلد سوئم صفحہ۲۵۸ءِ سرء چوش نبشتہ انت:
 ’’چوں ساسان بمر دملک 
با اونر سید و فرزند خویش رانصیحت کرد کہ این بتو برسد این
 سوگند مرا و فاکن و ھمہ اشکانیاں را بکش و ہر فرزند من بہ فرزند خودوصیّت ھمی کند 
 تا ھر کس کہ از فرزندان من این ملک بیا مدو این سوگند وفا کند و ملک بر اشکانیاں نماند
 پس از ارد شیر کسی بیافت از ایشان خورد و بزرگ ھمارا بہ کشت و کس از ایشاں 
 زندہ نماند‘‘۔
 من ساری ء دست بندی کتگ ات کہ ساسانی دورء چہ ساری اشکانی ایرانءِ سرء قابض ات انت ۔اشکانیانی اقتدار ساسانیاں ختم کت نوں پمیشا اشکانی ساسانی حکومت ءِ سخت خلاف ءُ بدواہ بوت انت پمیشا آئی ءِ ھمراہ بدامنی شور ءُ شر دز ءُ ڈنگی شروع کت ساسانی آھانی کشگ، گار گمسار کنگءِ واستا ھچ چکءُ پد نہ بوت انت ۔نوشیروان کہ ساسانیانی تقریباھژدہمی بادشاہ ات آئی ءِ وھد ء ھم بغاوت بوت بلے اے وھدء آشکانیا نی بدلء بلوچانی نام گرگ بوت ءُ اِے پیم گرگ بوت کہ دہقانے ء نوشیروان ء را گوشت کہ چہ تو ساری تئی پیریناں بزاں اردشیر ء بلوچانی گارءُ گمسار کنگ ءِ واستا مزنیں جنگ ءُ جدل ءُ کشت ءُ خون کت بلے ھچ فائد حاصل نہ بوت بلکہ بلوچ ھنگت زندگ ءُ پش کپتگ انت۔ھالانکہ اردشیر ءِ دورء مارا ھچ چوشیں ھبرے دست نہ کپ ایت کہ اردشیر ءِ گیشتر جنگ ءُجدل اشکانیانی آخری بادشاہ گوں اردوان ء بوتگ بلے نوں ھبر چہ فردوسی ءِ زبانء در اتک کہ:
’’بکار بلوچ ارجمند ء اردشیر 
بکوشید باکاردانان پیر
نمبد سود مندی بافسون رنگ 
نہ ازبند و رنج و نہ پیکار جنگ
 ءُ نوں ما شر زان ایں کہ نوشیروان ءِ وھد ءِ بلوچ دراصل ھما اشکانیانی چک ءُ نماسگ ء اِت انت کہ آ شاھنامہ ءِ وھد ء پہ بلوچ ءِ نامء مشہور ات انت ساسانی وبلوچانی ضد ءُ کنّت پت ءُ پیرکی ضدءُ کنّتے ات ۔فردوسی ءِ شاھنامہ نہ چارسد ھجریء مکمل بوتگ بزاں چہ اشکانیانی دورءِ اقتدارء تقریبا یک ہزارسالء رند شاھنامہءِ وھدء اشکانی پہ بلوچءِ نامء مشہور اِت انت ایشیءِ سوب ایش انت کہ بادشاھانی توکء  پنچ بلاش نامیں بادشاہ گوستگ انت ھمے بلاش سدلان ءُ بدلان بوتگ تافردوسی وھدء بلوچ بوتگ بلے فردوسیء اے ھبر پہ الّمیء زانتگ کہ اے بلوچ در اصل ھما اشکانیانی بلاش انت کہ سدلان ءُ بدلان بُوانء بلوچ بوتگ پمیشا آئیء وتی اشارہءِ توکء وش گوشتگ کہ بکار بلوچ اردشیر ھالانکہ اردشرءُ بلوچانی جنگءِ بارہء ھچ نیست ھمے پیمء کیکاؤس ءُ کیخسروءِ فوجءِ توکء ماں اشکش ء زیر کمانءِ مردماں آئی ء بے سوب ء پیش داشت پندء شتگ کہ آئی ء زانتگ کہ مرچیگیں بلوچ ھما مردما نی چک ءُ اشکانی بادشاھانی سرءُ بن چوش انت نماسگ انت کہ جرنیل اشکشؔ زیر کمان ء ماں کیکاؤس ءُ کیخسرو ءِ فوجءِ تہ ء گون بوتگ انت گوں۔
۱۔اشک بن اشکان
۲۔شاپور بن اشک
۳۔بہرام بن شاپور
۴۔بلاش بن بہرام
۵۔کوش بن بلاش
۶۔بلاش بن ھسرو
۷۔ھسرو بن بلاش
۸۔بلاش بن اشکان
۹۔گودرزبن بلاش
 ۱۰۔ بیژن بن گودرز
 ۱۱۔ فرسی بن بیژن
 اردوان فردوسی آخری طوائف الملوک اشکانیاں وھدیکہ اردشیرایران ءِ سرء قبضہ کت ءُ آشکانیانی آخری بادشاہ اردوانء را شکست دات پدء ھم یک زانتکاریں دانشورے ء اردشیر ء را گوشت کہ تا وھدیکہ ُاردوانی چہ بن ءُ بیھ ءُ ھنڈالاں گار مکن ئے تو پہ آرام شادکامیء بادشاھی کت کن ئے شاھنامہ چوش گوش ایت:
 یکی موبدی گنت با اردشیر
 کہ ای شاہ نیک افتر پند بر
 سر شہر یاری ھمی نوکمی
 تن فار بائد کہ بے فوکنی 
 وزان پس کنی ازم بااردوان
 کہ اختر جوان رست ءُ خسرء جوان
 کہ او از ملوک طوائف بگنج 
 فزد نست و زوبینی از رزم رنج
 چو برداشتی گاہ اورازجانی
 ندار کسی آن سپس باتوپامی
 نوں اے ھبر پدّر انت کہ ساسانی دورء چہ ساری اشکانی ایرانءِ سرء قابض ات انت ءُ اشکانیانی اقتدار ساسانیاں ختم کت اشکانیانی نوں پمیشا اے واستا ساسانی حکومت ءِ خلاف بوت انت آھاں امرہ بد امنی شورءُ شر ،دزءُ ڈنگی شروع کت ءُ ساسانیاں ھم آھانی گارءُ گمسار کنگءِ واستاھچ چکءُ پد نہ بوت انت نوشروان کہ ساسانیانی تقریبا ھژدہمی بادشاہ ات آئی ءِ وھد ء ھم بغاوت بوت بلے اے وھد ء  اشکانیانی بجا ء بلوچانی نام گرگ بوت۔ تاھم فردوسی اے اشارہ کت کہ مرچیگین بلوچ در اصل ء  ھما اشکانیانی چکءُ نماسگ ءُ کڑاسگ انت۔بکار بلوچ ارجمند ارد شیر ھنچوکہ ما ساری ء۔۔۔۔۔۔۔
  آ وھد ء  کہ فردوسی ء بلوچانء کہ کیکاؤس ءُ کیخسرو ءِ فوج ءِ توکء بخش ایت بلوچ پیشداشتگ آوھد ء یقینا بلوچانی وجود نہ بوتگ ۔ وھدیکہ فردوسء ۴۰۰ھجری ء شاھنامہ ء تیار کت آئی ء اے ھبر زانتگ ات کہ بلو چ اشکانی انت چو کہ فردوسی ءِ شاھنامہ یک منظوم داستانے ات پمیشاء آئی ء گوں یک قومے بُن ءُ بیھ سرءُ شیوال کشک ءِ ضرورت نہ بوتگ آشکانیانی دور ء بہ گر تاں فردوسی ھر دورء تقریبا یک ہزارسال درمیان ء گوستگ ءُ فردوسی ءِ وھدء بلوچ بہ بلوچء مشہور ءُ معروف بوتگ انت ۔ایشی ء ِ سوب ایش ات کہ اشکانی ۔۔

لسانی شہادت:

بلوچی 			اشکانی 
پاد			پد
پُتر			پُسر
جن			جن
زرد			زرد
کن 			کر
گند			دین
مدگ			مزگ
نند			نشد
بریج 			بریژ
بوج			بوژ
پچ			پچ
تاچ			تاچ
ریچ			ریچ
سوچ			سوچ
روچ			روچ
آپس 			اوس
تہار			تار
سہر			سرخ
شود			شوی
شپ			شو
 چہ ایشی ء ابید مرچی ھم مئے توک ء یک بلوچی قبیلہے است انت آئیء را آسکانی گوش انت در اصل اے آسکانی ھما اشکانیانی انت۔(11)
٭٭٭




سرشون:

1۔ ("زمانہ" نومبر/ دسمبر 1982 ءُ 21مارچ 1982 ،بلوچی زبانءِ آقبت ،صبا دشتیاری
2۔ لبزانک " بلد رد 1 جون 1972 ، بلدرد 2 دسمبر1976 ،بلوچی زبانءِ آقبت،صبا دشتیاری
 3۔ ماھتاک اومان ستمبر، 1958
4۔ بلوچی لبزانک حب، جون 1995
5۔ ماھتاک اومان،مئی،1952
6۔ بہ دست ء غلام شاہ قحطانی
7۔ بہ دست ء زاہد دشتی
8 ۔ھمیش
9 ۔بہ دست ء غلام شاہ قحطانی
 10 ۔ھمیش
11 ۔ھمیش
















چارمی در
نبشتانک













 سید ءِ یاتانی عکسے

	منی زانگء سید ظہور شاہ ھاشمی ءِ پت چہ ایرانی بلوچانی کٹم ء بوتگ ءُ چہ مات ءِ نیمگء دشت تولگی ءِ مردمے ، ماں دشت تولگی ء آئیء سیاد ءُ وارث ھم ھست انت ءُ ادء آئیء را زمینءُ جائیداد ھم بوتگ کہ اے آئی ء وتی دراج کشّیں نادراھی ء بلوچی ء ِڈکّاں داتگ انت ۔منی پجّاروکی گوں آئیء ھما وھدء بوتگ کہ آوھداں آوتی واجہیں پتءِ ھمراھیء ماں دشتء وتی ڈگارانی بوھرءُ ششکءِ گرگء اتکگ ات گڑا آئیءِ واجہیں پت منی پتءِ گورء اتکگ آئیء وتی تعلیم چہ گوادرء در برت فارسی ، عربی ، اُردو ءُ بلوچی ء ابید انگریزی زبانء ھم بلد ات آ تا ں زندگ ات آئیءِ ھمک سہتءُ دمان پہ بلوچیء گوست بر ے بچار کہ ایرانی بلوچستانء ترّءُ تابء انت برے بچار کہ دشتءِ پٹّاں سیل کنگء اِنت ، برے بچار کہ ماں کراچیء تاکبندءُ مہتاکء در کنگءِ چن ءُ لانچء اِنت۔پہ بلوچیءِ ھبءُ واھگء آئیء ھر وڑ یں جنجال سگّ اِت بلاھیں بلاھیں ناجوڑی ءُ بیماری ھچ ماں نیاورتءُ بیماریءِ وھداں ھم وتی تحتءِ سرء وتی بازیں کتابے سرجم کت یک رندے سید ءُ عبدالصمد امیریء ماں کراچیء بلوچی زبانءِ حذمت کنگءِ واھشتءِ پدء ادارھے کہ نام ئِے بلوچی سرچمّگ ات ۔اڈ دات پہ بلوچی سرچمّگءِ چندہءِ سلسلہ ء آیاں سجّہیں مکرانءُ ایرانی بلوچستان گول اِت انت ۔آیاں گو ں بازیں زبان دوستءُ زانتکاراں گندءُ نند کت چرآیاں بلوچی زبانءِ بارہء جستءُ پرس کتءُ پہ سید گنجءِ ھاترء بازیں لبزے مچ کت کہ انوں کہ سید گنج مئے دستء اِنت ایشیءِ واستا لبزءِ چنگءُ نزّآرگ ظہور شاہ ء ھما وھدی بِنا کتگ ات کہ پدء وھدے کہ آوتءُ امیری کراچیء شت انت ءُ ایشانی میانء ناوشی یے بنا بوت گڑا بلوچی سرچمّگءِ مہتاکءِ در کنگءِ نوبت سر نہ بوت آیاں اے زرّ آزات جمالدینیء دات انت ءُ آزات جمالدینیء ماں کراچیء(بلوچی مہتاک )در کت کہ مروچی باندء اے تاک بندیگؔء گون انت سید ظہور شاہءِ زبان دوستی ءُ بلوچی پرستیءِ ھمنکہ کہ ستا بکن باز کم انت۔من ھمکہ گوش آں کہ دنیگہ سیدءِ کارانی کسانیں بہرے ھم کسّء نہ کتگ پرے ھاترء آئیء نہ ایوکء وت کار کتگ بلکن ایندگہ ادیبءُ دانشورءُ شاعر ھم لاچار کتگ انت ۔کہ آکار بہ کن انت آئیء اے ردء ریڈیو پاکستان کراچیءِ بلوچیءِ شعبہ ءِ توکء کار کرتگ آئیءِ مستریں سپت ایش انت کہ آئیء بلوچی زبانءِ بازیں تک ءُ پہناتانی باروء پٹءُ پول کتگ بنیں اتگ،شاعری، ناول نِمدی ڈکشنری آئیءِ زندءِ ھمک سہتءُ دمان بلوچیءِ ھاترء ندراِت انت ۔آھمک وھداں کہ تربتء اتکگ برے یکے ءِ مہمان بوتگ اے وھداں من تربتء دکانداری کتگ بلے آئیء شپء ریڈوءِ گوشدارگء الّم وتء منی گورء سر کتگ یک رندے آل انڈیاءِ پروگرامء پد راگءِ جنگءِ پروگرا م بنا بوت گڑا ظہور شاہء ھم ھمے ڈولء وتی گُٹ کتءُ ھچائیءِ جندءِ وڑء راگ جنگ بنا کت گڑا من پہ کندگءُ مسکرا درّائینت ظہور شاہ تر اگوات اِنت من گواتیاں کارمرز کنائین آں گڑا آئیء کند اتگ ءُ گوشتگءُ منء گوات نہ اِنت من بلوچی شاعری ءِ بہرانء گیشین آں۔شاعرکہ شاعری کن آں ھمے بہرانی توکء کن آں۔ردیف ءُ قافیہ منء ھمائیء سوج داتگ انت۔اے گپء من گش آں کہ اگاں مروچی بلوچی غزلء ایکس کہ دیمروئی کتگ اے سید ءِ جہدانی برکت اِنت پرچا کہ آئیء بلوچی غزلء را جتائیں رنگءُ دروشمے داتگ ۔آئیءِ شاعریءِ وتی جتائیں رنگءُ جتائیں دروشمے ات۔آئیءِ شاعری ءِ وتی جتائیں رنگءُ دروشمءِ مستریں سپت ایش اِنت کہ آئیء وتی شاعری ءُ ردانکانی توکء درامدیں لبز باز کم آرتگ ۔آئیء ِ مستریں جہد ھمے بوتگ کہ زگریں بلوچی کارمرز بہ کنت۔بلوچیء کجام درامدیں لبزے کہ بوتگ وھدے کہ آئیء دستء نیاتکگ گڑاں آئیء بلوچیء دگہ لبز ے تراشتگ بلوچی زبانءِ سرء آئیء سرجمیں علم ءُ زانت بوتگ ۔مُچ ھند ءُ علاقہانی گالوارء پوہ بوتگ۔ یک رندے من کریم دشتیءِ ھمراھیء کراچیء شت آں اے وھداں آئیء کلّریء سانگے کتگ ات گڑاں ماسے لبز ٹہینتگ کہ ایشاں سیدء جست گر ایں باریں آئیء چکّاس کن ایں گڑاں من ءُ کریم دشتیء سے (دشتی )لبز ٹہینت کہ آ ایش انت کنزیلیک ، کٹمب،ھتّلی۔وھدے کہ ما جست کت انت تو آئیء ھمے ساھتء اے گوشت انت گڑا ما ھیران بوت ایں نوں مارا بیسہ بوت کہ سید واقعی زبانزانتے کوّاسے ھست ۔ظہور شاہءِ تب ءُ نفسیاتءِ پہمگ آسانیں کارے نہ ات۔آئیء برے برے ھنچیں فلسفی تران کت کہ آئیءِ ترانانی پہمگ باز گران ات ۔من گوش آں کہ آ فلاسفرے ات ۔اگاں آبلوچے مہ بوتیں دگہ راجاں چہ بوتیں پہ آئیءِ یات ءُ پہ آئیءِ لبزانکی کار کردانی سرء چنکس ادارہ جوڑ بوتگ ات ۔چنکس کتاب شنگ بوتگ ات من ء گیر کیت کہ یک رندے کھڈّانء اتکگ ات گڑا اودء نائب بائیانءِ سچان ات روز ردءِ وھدء من آئیءِ چارگء شت اوں داں گند آں کہ سید تحصیل ِءِ مسیتء پیش امام اِنت نمازء پد منء گوشت ئےِ کہ تو جیونی ء بیا گوں ما ھمراھیء جیونیء شت ایں بلے آنگونمازئےِ نہ کت من گوشت کہ ظہور شاہ تو جاگہے پیش امامءِ ءُ جاگہے نماز نہ کن ئے ! گڑا آئیء بچکندے جت ھما وھداں جیونیء انگریزانی کیمپے ھست ات آئیء گوں انگریزاں انگریزیء گپ ءُ تران کت من گوشت تو انگریزی کجا ونتگ ؟ سید درّاینت اے منی وتی زاتی محنتانی برکت اِنت کہ من انگریزیء تران کن آں ۔آھم وھداں کہ مکرانء اتکگ ما بازیں بنگپّانی سرء دلجمیں تران کتگ یک رندے من آئیء جست گپت کہ سید تئی ھیالاں دنیاءِ شر تریں چیز چے انت ۔منء ھمے جواب ئےِ دات کہ شرتریں چیز گنوکی انت پرچا کہ گنوکیء انسان چہ پکرءُ گماں آزات اِنت اے سپتاں تا ں لاپ ءُ پچ ءِ گم ناں کہ دنیائی گم گنوکءِ دل آباد ءُ شاہ اِنت گوں سید ظہور شاہء منی بازیں نندءُ نیادے بوتگ من گوش آ ں آ انسانے نا ھواریء سرجمیں ادارھے بوتگ مرچی باندا بلے ادارہانی توکء چشیں سپت گندگء نیئت مروچی باندا گاں بلوچی کمو باز دیما شتگ اے سید ءِ جہدانی برکت اِنت بلے آئیءِ مرگء رند بازیں مردماں آئیء ِ کتاب بلوچی سیاھگءِ راست نبیسگءُ شاعریءِ سرء تنقید کتگ تا ھم آ انسانے بوتگ انسانءِ دستء ردی بوت کنت انسان چہ ردیاں پہک بوت نہ کنت الّمء آیانی لہتیں گپ راست بوت کن انت ۔بلے ھوریں صورتء من گوش آں کہ انچو کہ اُردوء ڈاکٹر عبد الحق ءُ غالبء ِ بستاراِنت ھمے وڑء بلوچیء سید ظہور شاہءِ وڑء ھم چو اُردوءِ غالبءُ عبدالحقءِ بستار اِنت آ بلوچی زبانء  گو ں ھمے وھدء مخلص بوتگ کہ درامدیں لبز کہ فارسیء بوتگ انت یا کہ آ حرف کہ آیانی آواز ماں بلوچیء نہ بوتگ آ نہ زرتگ انت ۔اے وڑء ایدگہ زبانانی زانتکاراں ھم کتگ اے وڑ کنگ زبانانی اصولءُ رہبندءِ مطابقء اِنت ردی یے نہ اِنت گڈ سرء من ھمنکہ گوش آں کہ آبلوچی لبزانکءُ زبانءِ شیدایے ات۔آئیءِ مرگ پہ بلوچی زبانء زنڈیں تاوانے۔(1)

٭٭٭


مُلاّ بوؔھیر۔ مکران ءِ نامداریں شاعر

	بُرزءِ سرحال ءِ سرء منی یلیں دوست واجہ محمد ابراہیمؔ نگوریءِ یک نبشتانکے جنوری 1972؁ء ءِ زمانہ بلوچی ءِ تاک دیم ء منی چماں گوست۔ واجہ نگوری ء وتی اے نبشتانک ءِ تمامیں مال ءُ مڈی چہ عبدالنبی ولد عبدالکریم ؔء ودی کتگ انت کہ آھمے بو ھیر زئی ٹک ءِ شاعرانی اوباد گ انت ۔ واجہ نگوری وت دشتء اتکگ ات کہ چہ عبدالنبی ؔء ودی کتگیں مال ءُ مڈی من ء پیش داشت انت من آئی ء را ھما وھد ء درّائینت کہ اے درست رد ءُ بے بُنیں گپ انت۔ من نہ زا ن آں کہ واجہ نگوری ء منی ھبر پر چامان نیتک انت ءُ عبدالنبی ؔءِ تر ءُ ھشک ، آوارو ایدوگین جر وتی پچک ء بست انت ءُ ماں زمانہ ء شنگ کت انت۔ نوں من وتی اے نبشتانک ءِ تہ ء ھما گپانی نیمگ ء دلگوش کن آں کہ عبدالنبیؔ ء سِہ وارتگ۔
	واجہ نگوری ء عبدالنبیؔ ءِ گفت ءِ پدء اے ھبر باز پلینس داتگ کہ 3بوھیرؔ ءُ 3 عبدالنبی ؔشاعر بوتگ انت۔ اے ھنچین گپ انت کہ روچ ء مرچیگ ء دگہ کس ء نہ جتگ ۔ ادبی دنیا ھمے دو بوھیرؔ ءُ عبدالنبیؔ ءِ سقرانی گیش ءُ گیوار ءُ حالات ءِ زندگی ءِ پٹ ءُ لوٹ ءِ سرء ماں پونز ء رس اِتگ اگاں ایشانی چک ء دگہ بوھیرؔ عبدالنبی ؔیے پر بہ بیت گڑا اے بجائے شر تری ء بدتری یے بیت۔
	منی گور ء اے ھبر ءِ پکائیں ءُ مہکیں ثبوت ھست کہ دو بوھیرؔ ءُ دو عبدالنبی ؔنامیں شاعر بوتگ انت۔ بوھیرؔ اول ءِ چُک عبدالنبی ؔاول انت ءُ بوھیرؔدوئم ءِ چُک عبدالنبیؔ دوئم انت۔ عبدالنبیؔ دوئم اے ٹک ءِ گُڈّی شاعر انت ۔ عبدالنبی ؔدوئم ءِ چار چُک ملا بوھیرؔسوئم ، عبدالکریمؔ، حاجی داداللہؔ ءُ ملا خدا دؔاد انت۔ بلے چہ ایشانی توک ء حاجی داداللہؔ ء کمیں باز شاعری کتگ ءُ آدگہ سئیں چکاں بزاں بوھیرؔ سوئم ، عبدالکریمؔ، ءُ ملا خدا دؔاد ء شاعری نہ کتگ ۔ دگہ جاھے واجہ نگوری نبشتہ کنت کہ خان نصیر خاؔن ء چہ دازن ءِ کہن ء نیم ھنگام آپ بوھیر ؔولد جلب ؔء را داتگ ۔ دازن ءِ نیم ھنگام آپ خان نصیر خان ؔء بوھیرؔ ء را نہ داتگ بلکیں چہ خان نصیر خاؔن ءِ مکران آھگ ء چہ 21 سال ساری سردار شے عمر خانؔ گچکی ء پہ جلب ؔولد کریم دؔاد ء 250 تنکہ سکہ رائج الوقت ء بہا کتگ ءُ قبض ءِ سرء 1175؁ ہجری بنشتہ انت۔ بہا ھشکیں نام گپتی ء بوتگ چونائی بخشش داتگ ئِے ۔ بخشش پر چا داتگ ئِے کہ اے باز ءُ دگہ دیوانے ء عرض کن آں نصیر خاؔن ءُ ملا بوھیرؔءِ قصّہ اے ڈول انت کہ وھدیکہ خان نصیرؔ خان پہ ذگریانی جنگءُ مڑ ء ما ں مکران ء آتک چونکہ ملا بوھیرؔ ماں تمپ ء ذگریانی ملا ءُ پیش بنا ات۔ آئی ء زانت کہ نصیرؔخان بغیر چہ کُشگ ء من ء یلہ نہ دنت ۔ پمیشا آئی ء ہشیاری کُت ءُ فجر ء مہلہ بانگ پہ بانگء ِچک ء ئِے دات ءُ نماز شروع کت ءُ اے معافی نامہ قبض ءِ سرء 1196 ؁ہجری نبشتہ انت۔ خان نصیر ءُ بوھیرؔؔءِ باروء دگہ ھبر ے ھم مشہور انت بلے دگر برے عرض کن آں۔ دگہ جاھے واجہ نگوری چہ عبدالنبی ؔءِ گوش ءِ پدء نبشتہ کنت کہ عبدالنبیؔ سوئم ء گوں دشت ءِ کہدائیاں سانگ بندی کت ءُ تمپ ئِے یلہ دات ءُ ماں دشت ء جاھمنند بوت۔
	اگاں من دشت ء کہدائی ءُ بوھیرؔ زئیانی سانگ ءُ سانگ بندی ءُ سیاد ءُ وارثی ءِ سر ءُ بُن ء بہ کپ آں ءُ آوانی سر ءُ سیوالاں بہ کشّ آں گڑا منی اے نبشتانک بے کساس ء دراج بیتءُ منی خیال ء اے چہ موضوع ء ھم ڈنّ انت۔ پیمشا اے بارو ء انچوک عرض کن آں کہ اے عبدالنبی ؔء کہ شما عبدالنبی سوئم گوش اِت منی گورء عبدالنبیؔ دوئم انت ءُ دشت ءِ کہدائیانی سانگ بندی گوں بوھیرؔاول ءِ زمانہ ء بوتگ کہ کہدا کینگی ؔا ول ءِ جنیں چک بی بی فاطمہؔ ماں 1219؁ ہجری ء سانگ کتگ۔ کہ چہ عبدالنبی ؔدوئم ءِ وھد ء چہ سد سال ساری اِنت۔ءُ اے ھبر ھم چوش نہ انت کہ عبدالنبی ؔدوئم آتک ءُ ماں دشت ء جاھمنند بوت۔
	بلکین تچکین ھبر اے پیم انت کہ وھد یکہ 1335؁ ہجری ء کہدائی ءُ ھوتانی میان ء کُشت ءُ خون بیت چہ اے کُشت ءُ خون ءِ رد ء عبدالبنیؔ دوئم ءِ چُک بزاں ملا بوھیرؔسوئم عبدالکریمؔ ، حاجی داد اللہؔ ءُ ملا خدا دؔاد ماں دشت ء آتک ءُ جاھمنند بوت انت۔
	نوں من آخر ء وتی اے نبشتانک ء گوں اے ٹکءِ شجرہ ء نسب ءُ مُلّا بوھیرؔ دوئم ء یک شعرے ء کٹّین آں اے شعر ءِ جپتے گال ھنچیں ھست انت کہ مردم ء را شک ء پرّین ایت کہ وتی اصلی رنگ ء نہ انت ۔ بلے تا وھدیکہ ایشانی شر تریں رنگے دیم ء مئیت۔ ایشانی منّگ ء ءُ بادُم دگر نسب شجرہ ءِ نسب۔ (2)











چاکر! کینگ ء کوتاہ کن

	واجہ بشیر احمد چلمرؔزئی بلوچ ءِ یک نبشتانکے ماں یکم فروری ءِ زمانہ ءِ تہ ء نظراں گوست ءُ آ چہ زمانہ ءِ قلمکار ءُ چہ واجہ عبدالغفار ندیم ء سک گِلگ دار انت ، چہ زمانہ ءِ قلمکار ء اے سوب ء کہ آئی ء چاکر خانؔ رند ءِ زند ءِ بارو ء وتی 15 نومبر ءِ تہ ء بلوچی سطلنت ءِ زوال آرگ ءِ تہمت رند ءُ لاشارانی وت ماں وتءِ مڑو کوش ءُ درقومانی بلوچانی سر ء ظلم ءُ زورآگ ءِ ذمہ داری چاکر ءِ چُک ء ایر کُتگ۔
	انوں من اے باروء کہ رند ءُ لاشار چیا سند ءُ سید بوت انت ءُ آوانی میان ء جنگ ءِ اصلی بنیاد چی ات،ءُ بلوچانی عہدی دور ءِ زوال ءِ ذمہ دار کے انت ءُ چہ چاکر ؔءُ گہرامؔ ء کے شرّ ءُ کے خراب انت، ھچ گوشگ نہ لوٹ آں اگاں خدا بہ کنت دیم ترا اے بارو ء وتی خیال ءُ لیکاں ظاہر کن آں ۔ انوں من واجہ چلمرؔزئی ءِ آ گپانی نیمگء دلگوش باں کہ آئی ء واجہ عبدالغفار ندؔیم ءِ باروء گوشتگ ات آنبشتہ کنت کہ واجہ عبدالغفار ءِ چرے گپاں معلوم بیت کہ آرا بلوچ تاریخ ءِ بارو ء باز کم معلوم انتءُ ھنچو پہ نا بزانتی نبشتہ کنت ءُ اے چیز یک مزنیں تاریخی ءُ اخلاقی جُرمے منی نزّء چلمرزؔئی ءِ اے گپ آئی ءِ وتی جند ءِ سرء شر تر ٹہ انت غفار ؔءِ اے گپ کہ چاکر ء چہ ترکاں مدد گپت ءُ لا شاریانی سرء اُرش آورت ءُ آوان ء چک چین کت ئِے۔وت وسّاچ ء نہ کتگ انت آئی ءِ اے گپانی شاھدی ء تمام بلوچی جنگی شعر ءُ تاریخی کتاب دینت اگاں چلمرزؔئی ء را باور مہ کنت گڑا آ قدیم بلوچی شاعری از میر خدابخش بجّارانی مری بلوچ بی ۔ اے۔ ایل۔ ایل۔ بی۔ بیرسٹر ایٹ لا ءِ تاکدیم 26 ءُ بلوچ قوم اور اس کی تاریخ از مولانا نور احمد خان فریدی ملتان تاکدیم 232 , 219 ,218 ء چم ء وت بہ چارایت، ءُ اے اعتراض ء ھما وانی سرء بہ کنت۔
	چلمرزؔئی ءِ وتی خیال ءُ لیکہ ایش انت کہ ارغوناں جام نندہ ءِ سکین ءِ سرء چاکرؔ ءِ سرء حملہ کُت ءُ دومی نیمگ ء میر گہرام ؔء گوں وتی لشکر ء حملہ کُت ۔ من نہ زان آں کہ مئے اے نوکیں تاریخ زانت وتی اے گپاں چہ کُجا ثابت کنت۔ اگاں آئی ء وتی اے گپ ماں تاریخ ءِ تاکانی سرء ثابت کت انت گڑا ما الّمی ء قبول اِش کن آں اگاں نہ ، گڑا مارا میار نیست ۔ 
	پدء دیم ترا واجہ چلمرزؔئی نبشتہ کنت کہ آرا معلوم بوھگ لوٹ ایت کہ آ وھدء چاکرؔ ءِ پت میر شیہکؔ مکران ءِ سردار ات ھما زمانگ ء قلات ءِ بازیں علاقہانی سرء ترک سردارانی حکومت ات ۔ میر شیہکؔ ءِ مرگ ء رند میر چاکرؔ مکران ءِ حاکم بیت رندء خاران ء گیپت ءُ لسبیلہ ء وتی علاقہ ءِ تہ ء شامل کنت ءُ نوں دیم ء پہ قلات ء دنتءُ قلات ءِ سرء حملہ کنت ءُ قلات ءِ حکومت ء چہ ترکانی دست ء پچ گیپت۔ ءُ اے پیم ء ترک میر چاکرؔ ءِ جانی دژمن بنت۔
 	مئے نامداریں قلمکار ء ادء و انچیں گپ پیش کتگ کہ آبلکل نوکین خیال ءُ نوکین پٹ ءُ پول انت کہ آوانی ثبوت مارا نہ کہنیں شاعری ءِ تہ ء رس ایتءُ نہ بلوچ تاریخءِ تہ ء۔ یکے ایش کہ میر شیہکؔ مکران ءِ حاکم ات ءُ آئی ءِ مرگ ء پد مکران ءِ حاکم آئی چُک میر چاکرؔخان بُوت۔ دومی ایش کہ میر چاکرؔ ء قلات ءِ حکومت چہ ترکاں پچ گپت ءُ پمیشا ترک چاکر خاؔن ءِ جانی دژمن بوت انت۔ واجہ چلمرزئیؔ ء را معلوم بہ بیت کہ نہ میر شہیکؔ مکران ءِ حاکم بوت ءُ نہ آئی ءِ چُک میر چاکرؔ ۔ وھدے کہ رند ءُ لاشار چہ ایرانی بلوچستان ء دیم پہ کچھی ء رہادگ بوت انت آ وھداں کیچ مکران ءِ سرء ھوت خاندان ءِ مضبوطیں حکومت ات۔ رند ءُ لاشار اں گوں ھوت حکومت ء ھچ جنگ ءُ مڑنہ کُت بلکہ بے ترک ءُ توار ء چہ مکران ءِ راہ ء گوست انت۔
	(بچار، بلوچ قوم اور اُس کی تاریخ از مولانا نور احمد خان فریدؔی ملتان صفحہ 200 ، قدیم بلوچی شاعری از میر خُدا بخش بجاؔرانی مر ی بلوچ بی اے ، ایل ایل بی ، بیرسٹر ایٹ لا ۔ ص۔ 19) 
پدء واجہ چلمرزئیؔ ءِ اے گپ ھم ردانت کہ چاکر خان ؔء قلات ءِ حکومت ء چہ ترکانی دست ء پچ گپت۔ بلکہ راستیں گپ چوش انت کہ چہ میر چاکرؔ ء پیسر میر عو مر میر واڑی ء ماں قلات ء ترکانی حکومت ء را شکست داتگ ات ۔ رند ءُ لاشار اں میر عومرؔ میرواڑی ء را شکست دات ءُ قلات ءِ سرء قبضہ کُت۔ (بچار تاریخ بلوچستان ، از گل خان نصیر جلد اول ۔ص۔ 18, 17, 16 )
	من آخر ء گوں چلمرزئیؔ ء دست بندی کن آں کہ آئندہ ء چو چُست ءُ اشتاپ ء قلم ء چست مہ کنتءُ دگرءِ سرء نزانتکاری ءِ فتویٰ ء مہ دئے کہ دنیگا تو وت چہ نزانتکاراں ، نزانتکار ترئے۔ ھر چی کہ نبشتہ کنگ لوٹ ئے ساری ء شر پٹ ءُ لوٹ بہ کن ءُ رندء نبشتہ بہ کن تا کہ تئی نبشتہ کتگیناں وزنے بہ بیت۔ (3)

٭٭٭
 




گون بلوچ براساں عرض

	مئے ءُ شمئے بلوچ قوم ءِ توک ء ھر اعتبار ء ھنچیں مایہ ناز ھستی گوستگ ءُ شتگ انت کہ آیانی کار نامہ بائد انت مروچی گوں سُہریں حرفاں نبشتہ بوتین انت لیکن مئے ءُ شمئے جہالت ءُ بے علمی سبب ء نہ مارا تاریخ ھست نہ وتی تاریخ مرتب کنگ ءِ کوششء کنگ ء ایں۔ تا وقیتیکہ یک قومے ء را تاریخ مہ بیت ءُ آیانی گوستگیں کار نامہ یک کتابی صورت ء زندہ ءُ جاوید مہ بنت آ قوم ء را یک زندگیں قومے گوشگ نہ بیت۔ مروچی عرب ءُ راجپوت یا دگہ قوم محض ھمے سبب ء جنگجوئی ء مشہور انت کہ آیاں ء تاریخ ھست ءُ آیانی تاریخ ءِ وانگ ء چہ ھر کس معلوم کُت کنت کہ واقعی آبہادر ءُ جنگجو بوتگ انت۔ لیکن ما ءُ شما صرف وتی لوگ ء نشتگ ایں ءُ و ت را بہادر گشگ ء ایں۔ بائد انت ما یک ھنچیں علمی کارے بکن ایں کہ مئے ءُ شمئے گشگء چہ بغیر اے بہادری ءُ جوانمردی ھر قوم ءُ ملّت ءِ دیم ء روز روشن ءِ ڈول ء عیان بہ بیت۔ اگر حقیقی رو ء چارگ بہ بیت ما ءُ شما موجودہ وقت ءِ توک ء وتی پیرینانی درشتگیں آرتان ء ورگ ء ایں پرچا اگر ما ءُ شما یک جاگہے ء مسافری ء برو ایں تا وقتیکہ ما وتی پِس ءُ پیروکانی نام ء نہ گِر ایں مارا کس شناخت نہ کنت ءُ تاسے آپ ءُ چنڈے نان نہ دنت وقتیکہ مئے وتی کمال ءُ لیاقت ایش انت کہ پس ءُ پیرکانی مرگ ء چہ رند ھم ھماھانی برکت ء دست مئے دپ ء روگ ء انت ءُ آھانی نام ءِ گِر گ ء چہ بغیر یک تاسے آپ مارا مہ رس ایت تو پر چاما آیانی نام ءِ زندہ کنگ ءِ واستایک نوکیں بابے اضافہ کنگ ءِ وتی کوشش ء مکن ایں۔
	انوں مارا ءُ شمار ا کراچی ء لیاری کوارٹرے بلوچ براسان نہایت شکر ادا کنگ لوٹ ایت کہ آیاں مئے ءُ شمئے یک زبر دست ء ضرورت پورا کُت کہ رسالہ " اومان" دراِش کت کہ آ مئے ءُ شمئے اتفاق ءُ اتحاد ءُ گوستگیں تاریخانی زندہ کنگ ءِ واحد رسالہ انت بائدیں کہ ما ایشی ء را یک غنیمتے بزان ایں ءُ آئی ءِ فروغ ءُ ترقی دیگ ءِ واستا ھچ دقیقہ فرو گزاشت مہ کن ایں ءُ آئی ءِ حذمت ء یک قومی حذمتے بہ فہم ایں ءُ چرآئی ء فائدہ بزورایں۔ انوں خصوصاً عرض من ء اے کنگی انت کہ مئے ءُ شمئے گوستگیں تاریخ اکثر شعرانی توک ء انت۔ ھر کدام شعر ء کہ آئی ءِ توکء تاریخی واقعات مان بہ بیت تو آیاں رسالہ اومان ء دیم بہ دنت تا کہ آہستہ آہستہ مئے ءُ شمئے تاریخ رسا لہ اومانءِ برکت ء درکیت ءُ شنگ بیت لیکن یک جزمے خاص طور خیال لوٹ ایت کہ رسالہ اومان ھر یک پرچہیے کہ درکیت بائدانت کہ ما ءُ شما آئی ء رابحفاظت ایر بہ کن ایں تا کہ سالے کہ دوازدہ شمارہ در کیت درستاں پہ یک کتابی صورت جلد بنبند یں ءُ بطور یادگار محفوظ بدار ایں ۔ (4)

٭٭٭








زرّ (کلدار) 

 	سکہ ءِ رواج گرِگ ء چہ پیش مال پہ مال بدل بوتگ درستاں چہ ساری قدیم مصر ء ءُ رند ء دگہ لہتے ملکاں آسِن ءُ رود ءِ گونڈ گونڈ یں چنڈانی سکہ رائج بوت۔ وھدیکہ سُہر ءُ نقرہ ودی بوت تو دنیا ءِ گیشتر قومانی تہء سُہر ءُ نقرہ ءِ سکہ ء رواج گپت۔ چو کہ سُہر ءُ نقرہ چہ آسِن ءُ رود ء زیادہ ڈولدار ،ترپناک، ءُ شر رنگ ءُ نرم تر ات ُ ایوک آپہ سکہ ءِ واستا کار مرز نہ بوت بلکہ پہ جنین آدم ءِ زیب ءُ زینت ءِ واستاھم کارمرز بوت پمیشا آئی ءِ آھگ ء نہادو دّاِت اِتءُ گیش بوت۔ پنیکی (فنیقی) تاجر اں آ ئی ء را دنیاءِ دگہ دگہ بازیں مُلکانی تہ ء شنگ ءُ تالان کُت ءُ سجّہیں دنیا سُہر ءُ نقرہ ء ِ یک نیادی یے جوڑ بوتءُ آئی ءِ تہ ء ھریک چیزے ءِ بہا زورگ ءِ زور ءُ طاقت پیدا بوت پمیشا بادشاہ، امیر، تجّار، عالم، میّا ، مُلّا ھر کس ء پہ دیم وتی وس ءُ واک ءُ وڑء ایشی ءِ چن ءُ نزآرگ بنا کت۔ ایشی ءِ ھاتر ء قومانی نیام ء مزن مزنیں جنگ ءُ جدل ءُ کُشت ءُ ھون بوت ءُ کُلّیں جرم ءُ گناہ ، بدکاری، دُزّی، ڈُنگی، ظلم ، نابرابری ، رشوت، سک سودائی، شپُکی، جُوا، مکر ءُ ٹگّی ءُ دگہ باز گندہ کاریاں وتی سر چست کُت۔ راج زند (معاشرہ) روچ پہ روچ کِڈان ءُ لُڈان ءُ بُران بوت زوراک ءِ دست نیز ورین ءِ گُٹّ ء سک بوت۔ انسان ءِ دست ء انسان ذلیل ءُ رسوا بوھگ ء ات کہ تا روچ مرچی ھنچو بوھگ ء انت۔
	چو کہ انسان ء ھر قرن ءُ دور ء یکے چہ دین ء دومی چہ زانت ءُ زانتکاراں ھدایت ءُ رہبری زرتگ پمیشا دین ءُ زانتکارانی یک ٹکے ء مارات کہ زرّکُلیں گندہ کاریانی بنیاد انت ءُ راج زند ءِ جسم ء را چو شومکیں ریش ء وران انت۔دین ءُ زانتکاراں ھر کس ء وتی وتی رنگ ءُ شکل ء زر ءِ ھُبّءُ ھوس ءُ اثر کم کنگ ءِ ھاتر ء زرّ ءِ بد گوشی عیب ءُ ایلنگی ءُ کم لیکگ شروع کُت۔ ساری ء ما دین ءِ نیمگ ء دلگوش کن ایں ءُ چارایں کہ آئی ء بارین زر ءِ بارو ء چے گشتگ۔ 
	زرّ ءُ زردار ءِ باروء دنیا ءِ گیشتر دیناں گپ ءُ تران کتگ۔ یہودیت ءُ دگہ بازیں دیناں زر ّء را نہ بازیں عیب ءُ ایلنگی داتگ ءُ نہ غریبی ء را ساڑاتگ۔ بلکہ آواں اے تران ء را نیم توام یلہ داتگ۔ بلے بدھ مت ءُ عیسائی ء زرّ ءُ زردار ء را ھمنچک عیب ءُ ایلنگی پربستگ کہ دگہ ھچ دین ء نہ کتگ۔ بدھ مت ء انسان ء را چہ زرّ ء سک دُور ءُ گستا بوھگ ءِ شون ءُ سکین داتگ ءُ تا اے کچ ء گشتگ کہ چہ زر دار بوھگ ء لوگ لوگ ءِ دپ ءِ پنڈگ ءُ ورگ ھزار درجہ بہتر انت۔ عیسائی دین گش ایت کہ زرّ بہشت ءِ راہ ءِ سر ءِ شل سرین کُنٹگ انت۔ ھچ انسان بہشت ء شُت نہ کنت تا وھدے کہ آوتی کل ھستی ء راماں اللہ ءِ راہ ء خرچ مہ کنت۔اشتر سوچن ءِ تُک ء گوست کنت بلے زردار بہشت ء شُت نہ کنت۔دین ِاسلام ء اے ھر دوراہ وتیگی نہ کُت انت۔ بلکین ء زرّ ءِ کٹّگ ءُ حرچ کنگ ءِ واستاوتی مِیلءُ ھدّ گیشینت انت۔ اگاں کسے زرّ ء را اسلام ءِ گیشینتگیں مِیل ءُ ھدّانی توک ء بہ کٹ ایت ءُ پدء حرچ بہ کنت آئی ءِ نام " فضل" بزاں اللہ ءِ مہربانی انت۔ اگاں کسے ایشی ءِ چپّء بروت گڑا آئی ءِ نام " شرّ" بزاں گندگی انت۔ دین اسلام زرّ ءِ چنوک ،مُچ کنوکءُ حرچ نہ کنوک ءِ سک بدانت کہ ایشی نام اسلام ء "بخل " بزاں بہیلی انت ءُ بہیلی ء را اسلام دوست نہ دار ایت ءُ پسند نہ کنت۔ چو کہ:
	(1) ۔ومن یّبخل فاِنّما یبخلُ عن نفسِہِ ط واللہُ الغنّیُ و انتُم ُالفُقرآءُ 	(محمد ۔ 4)
	ھر کس کہ بہیلی کنت پہ وت کنت اللہ ازگار انت مہتاج شما وت اِت۔
	(2)۔ والّذِین  یکنزُ و ن الذّھب و الفِضّۃ ولا یُنفِقُو نھا فِی سبِیلِاللہ ِفبشّرِ ھُم  بِعذاب ٍالِیم (توبہ۔ 5)
	ھر کجام کس کہ سُہر ءُ نقرہ ء را کلّ کنت ءُ ایر کنت ءُ آواں ء اللہ ءِ راہ ء حرچ نہ کنت آوان ء درد ناکیں عذاب ءِ مستاگ ء بہ دئے۔
	(3)۔ ویلُ لِکُلِّ ھُمزۃ الُّمزۃِن الّذِی  جمع مالا ً وّ عددّ ہٗ ہ یحسبُ انّ مالہٗ اخلد ہٗ ہ کلاّ (ھُمزہ۔ 51)
	حرابی انت پہ آکس ء کہ پدگُشی کنت ءُ عیب بند ایت۔ وتی مال ء مُچّ کنت ءُ ھنچو حساب کنت کہ گشے(گویا) عمر ء آئی ءِ گور ء پشت کپوک انت ۔ بلے چوش نہ انت۔
	نوں مطلب ایش انت کہ ایندگہ دینانی وڑ ء دین ء اسلام ء ھم زرّ ءِ چنوک مچ کنوک ءُ ایر کنوک ء را شاباش ءُ دل بڈی نہ داتگ بلکہ دینِ اسلام ءِ نزّیک ء زرّ، دولت ، جن ءِ چُک درست دنیا ءِ کارچلانی ءِ واستا انت بلکہ شرّیں ءُ پشت کپوکیں چیز نیکیں کار انت دین ِاسلام گش ایت کہ زر ّء بہ کٹّ پدء نیکیں کارءِ توکء خرچ بکن۔
	نوں ما دین ء چہ پد لہتے زانتکارانی نیمگء دلگوش کن ایں ءُ چارایں کہ آوان باریں زر ّءِ بارو ء چہ گشتگ۔
(1)۔ ابنِ خلدون ء چے گُشت کہ زانتکار چہ دُنیا ء بے بہر انت۔ روزی ءِ بہر آوان ء چہ وتی زانت ءُ ھُنر ء رس ایتءُ آوتی زانت ءُ ھُنر ءِ توکء مست ءُ دلگوش انت۔
 (2)۔یکے ء چہ فرانس ءِ نامدارءُ مشہور یں سائنسدان لوئی پاستِرؔ ء را جُست کُت کہ ترا چہ وتی پٹ ءُ لوٹ ء مالی کٹ ءُ نپ چے رس ایت۔ پاستِرؔ ء پسّو دات کہ ھر کجام سائنسدان کہ مالی کٹ ءُ نپ ءِ واستاپٹ ءُ لوٹ بہ کنت گڑا آزانت ءُ زانتکار ءِ دامن ء سرء بد جلوہ ئیں ٹک ءُ پولنگے۔
(3)۔ آئن سٹائن ءِ بارو ء مشہور انت کہ یک امریکی ما ھوارے ءِ مدیر ء آئی ء را یک نبشتانکے ءِ سرء بازیں زرّے پیش کُت۔ چہ زھر ء آئن سٹائنؔ ءِ چم سُہر ترّاِت انت ءُ گوں بد روئی ء گُشت ئِے کہ تو سک گستاخ ئے کہ منء را ھم یک فلم ایکٹرے زان ئے۔
(4)۔ سُقراطؔ عمر ء چو ملنگانی وڑء سردار ءُ پاد شپاد ء گوں جرّ ءُ چلّی ئیں گداں بازار ء ترّ اِت بلے مزن مزنیں رئیس تجاّر ءُ امیر آئی ءِ پُشت ء کپتگ اِت انت۔ ءُ گوں آئی ء دو گپ جنگ وتی واستامزنیں فخر ءُ شان زانت اِش۔
(5)۔یک روچے سقراط ؔء ماں ایتھنز ءِ بازار ء عیش ءُ عشرت ءِ گراں بہائیں سامان دیست کہ پہ بہا ء ایر انت سامان ئِے چار اِت انت ءُ گوشت ئِے کہ اے جہان ءِ توک ء ھر چیز موجود انت بلے من ء پکار نہ انت۔
(6)۔افلاطونؔ وت یک سیر ءُ آبادیں مردے ات۔ زر ّءُ دولت آئی ءِ گور باز ات ورنا ءُ جوان ات ۔ وشیءُ عیش ءِ جاگہ ئِے ھم ھست ات بلے کُلّ یلہ دات انت ئِےءُ سقراؔط ءِ مکتبیانی توک ء شامل بوت۔
(7)۔وھدے کہ اسکندر ء دیو جانس ؔء را گُشت کہ تو اچ من داد ے بہ لوٹ ۔ دیو جانس ؔء درّائینت ءُ گشت کہ تو یک کِرّبو کہ بِلّے من ء روچ بہ لگ ایت۔ پدء اسکندر ء گشت کہ اگاں من اسکندر مہ بوتین آں گڑا وتار ادیو جانس ؔجوڑ کُت۔
(8)۔ ارستائی پسؔ چہ مال ءُ متاع ء بے غم ءُ آزات ات آئی ءِ مال ءُ متاع کُل فلسفہ ءُ آئی علم ات۔ آئی ءِ یک سیر ءُ ازگاریں دوستے ء سنگ مرمر ءِ یک ڈولدار ءُ جلوہ ناکیں ماڑی ءِ بستگ ات۔ ارستائی پسؔء را وتی ماڑی ءِ پیشدارگ ء بُرت ئِے ۔ ارستائی پس ؔء ماڑی ء را اے نیمگ ءُ آنیمگ ء چاراِت ءُ انا گہ ء دوست ءِ دیم ء بلگے جت ئِے ۔ دوست سک نگیگ ءُ بے وار بوت ارستائی پس ؔء گشت کہ دوست ! دلگران مہ بو کہ من سنگ ِمر مر ءِ ڈولدار ءُ جلوہ ناکیں دیوال ءِ سرء چون بلگ جت کن آں ۔ تئی دیم ء چہ ابید دگہ ھچ وڑیں جاگہ نہ دیست کہ بلگ بہ جن آں۔
(9)۔ حکیم سنائیؔ بہرام شاؔہ ءِ دور ء ایران ءِ مست ءُ ملنگیں شاعرے ات۔ آھنچو بے نیاز ءُ بے پرواہ ات کہ بہرامؔ شاہ ءِ گہار ءِ سانگ ء چہ انکار کنتءُ گوش ایت۔
	من نہ مرد زن ءُ زر جاھم
	 بخدا گر کم۔ وگر خواھم 
	گر تو قاجم دہی زا حسانم 
	بر سر تو کہ تاج نہ ستانم
	بر زء ما ھما نامداریں زانتکار پیش داشت انت ءُ آھانی گور ء زرّ ءُ دولت انسانیت چکاس (معیار) نہ انت بلکہ انسانیت ءِ چکاس زانت ءُ زانتکاری انت ءُ آواں وتی زانت ءُ زانتکاری ء را زرّ ءُ دولت عیش ءُ عشرت ءِ دیم ء عمر ء ساٹ اتگ ءُ نگہداشت زرّ ءُ زر ّءِ واجہ ءِ دُمب ء نہ کپتگ انت ءُ رند گیری نہ کتگ بلکہ عمر ء وت ء را بے نیاز کُتگ ءُ دور گستا داشتگ بلکہ زر ّءُ زرّ ءِ واجہ وت آوانی دمب ء کپتگ انت۔ بلے پدء ھم مارا چارگ لوٹ ایت کہ دین زانتکاراں زرّ ء را ھر چی بِڈ ءُ تہمتے بست ءُ ڈما ڈوبار اِت چہ آئی ء زر ءِ اثر کم بوت یا گیش ءُ راج اُلس ء دین ءُ زانتکارانی اے ھبر ءِ سرء تا کجام کچّ ء دلگوش دات ءُ زُرت۔ نوں ما پدء تپّاس کن ایں ءُ چارایں کہ زر ء گوں وتی مستریں دژمن ءِ دین ء گوں چوں کُت۔ کلام پاک گُش اِیت:
یا ایھُّاالّذِین اٰمنُوا اِنّ کثِیراً مِّن الاُحبار وا تُّرھبان لیا کُلون اموالالنّاسِ بِاالبا طِلِ و یصُدُّو‘ن عن سبِیلِ اللہ ِ۔
او ایمانداراں۔ یہودی ءُ عیسائیانی ملّا ءُ درویش مردمانی مال ء ناجائز ور انت ءُ مرماں ء چہ اللہ ءِ راہ ء بند کن انت۔
واِذ  اخذ اللہ ُ مِیثاق  الّذِین اُوتُوالکِتاب لتُبنُیتّہٗ لِلنّاسِ ولاتکتُمُُونہٗ فنبذُ و ہٗ و رآ ء ظُھُور ِ ھِم  واشتروا بہٰ ثمنا ً قلِیلا ً فبِئُس ما یشترُون (ال عمران)
چہ یہودی ءُ عیسائیانی عالماں بُرّ ءُ زبان گرگ بوتگ ات کہ ھرچ حکم ء امرے کہ اللہ ءِ کتاب ءِ تہ ء ھست انت آوان ء تچک تچک ء مردمانی دیم ء پیش بکن اِت ءُ ھچ چیر مہ دئے اِت نہ آوانی معنٰی ءُ مطلباں بہ ٹگلین اِت ۔ بلے آواں پرواہ نہ کت ءُ دنیائی کمک نپ ءُ کٹ ءِ واستااللہ ءِ حکم اِش بدلینت انت۔ اے حال مارا کلام پاک ء وت دات کہ یہود ءُ عیسائیائی ملاّ ءُ عالماں زرّ ءِ دیم ء وتی دین ء را ھچ ساٹ اِت نہ کُت۔
	نوں سوال پیدا بیت کہ زرّ ءُ جاہ طلبی ء گوں اسلام ءِ ملاّ ءُ عالماں چوں کُت ۔ آیا اسلام ءِ عالم ءُ ملاّھاں زرّ ءُ جاہ طلبی ءِ دیم ء وتی دین ءِ ساٹگ ءِ حق ادا کُت اگاں ناں۔ اے باروء منی وتی جند ھچ گشت نہ کنت پرچاکہ من وت یک سکّین دینی مردمے آں بلے اسلام ءِ بدواہ ءُ دژمنانی گشگ انت کہ اسلام کہ مرچی ھفتاد ءُ دو فرقہانی تہ ء بہر انت۔ عالم ءُ ملاّھانی کار انت جاھلانی انت۔ ھمے پیم ء بنواُمّیہ ء وتی اقتدار پہ زحمءُ تفنگ ءِ زور ء گپتگ ات پمیشا آئی ءِ خلاف ء اُمرہ بغاوت ء سر کشی بوت۔ بنواُمّیہ ء وتی اقتدارءِ برجاہ ءُ قائم دارگ ءِ واستاچو ایران ءُ رُوم ءِ بادشاھانی وڑء ھنچیں عالم ءُ ملاّھانی زلورت بوت کہ آئی ءِ ظلم ءُ زور ءِ واستادینی دلیل ءُ جواز پیش بکن انت۔ چنانچہ عالمانی یک مزنیں بہرے کہ آوں مرحبۂ گوش انت بنواُمّیہ ءِ ھمراہ بوت ءُ مسئلہ ءِ ھبر اِش پیدا کُت بزاں ھرچی کہ بوھگ ء انت ءُ بیت اللہ ءِ نیمگ ء بیت۔ بنواُمّیہ ءِ ظلم ءُ زور اللہ ءِ منشاء انت ۔ ھر کجام کس چہ ایشی ء بغاوت ءُ سر کشی کنت گڑا بزاں آاللہ ءِ منشا ءِ خلاف ء بغاوت ءُ سر کشی کنگء انت ۔ ھر کجام عالم ء اے مسئلہ ءِ خلاف ء فتویٰ دات دار ء( پھانسی) ء کشگ بوت یا کہ بندی خانہ ء نادینگ بوت۔ حالانکہ بنواُمّیہ ء چہ ساری اسلام ءِ توک ء جبر ءُ قدر ءِ ھچ مسئلہ نیست ات ءُ اے یک فقہی مسلہے ھم نہ ات۔ اسلام ءِ ھبر ء وتی ھم نیادان ء اے وڑیں مسلہانی جُست ءُ پُرس ءُ گپ ءُ تران ء چہ بند کتگ ات۔
	اے ھبر درا بوت کہ زرّ ءِ باروء دین ءِ سرءُ سوج درست گوات ء بُرت انت ءُ زرّ ء دین ءِ جند ء را سک نزور ءُ کمزور کُت۔ نوں ما زانتکار انی نیمگء دلگوش دئے ایں ءُ چارایں کہ زرّ ء گوں نامداریں زانتکاراں چون کُت۔
	ارسطوؔ: نبشتہ کنت کہ یک روچے شاہ حیرون ءِ بانک ء چہ سمعنا دیسؔ ء جست کُت کہ دانشمندی شر تر انت یا کہ دولتمندی ۔ سمانا دیسؔ ء پسّو دات کہ دولتمندی شر تر انت پرچاکہ ما گند گء ایں کہ دانشمند ی عمر ء دولتمندءِ دروازگانی دپ ء نشتگ انت ۔ ھنچو کہ سمانا دیسؔ ء گشتگ اگاں ما ھند ءُ ایران ءِ ادبیات ءِ روچیاد (تاریخ) ء بچارایں گڑا المّی ء ھمے پدّر بیت کہ ھندءُ ایران ءِ بادشاہ رئیس ءُ امیر انی دربار ء ھزارانی لاپ گار یں زانتکار مچ انت کہ آھانی زانتکاری ءُ کتاب نویسی کُل پہ بادشاھانی گلاءُ ستا ءِ واستاانت چوکہ:
(1)۔ایوک ء سلطان محمودؔ ءِ دربار ء پنچ صد لاپ گاریں شاعر اِت انت کہ چہ ایشاں یکے عنصری ؔ ات سلطان محمودؔ ء عنصری ؔء را ھما درجہ ءُ رتبہ ء رسینت کہ چار صد دست بستہ ئیں غلام ءُ نوکر ئِے ھست ات کہ آھانی کمر پٹ ءُ لانک بند سُہر ئیگ ات انت۔ آئی ءِ کاشی ءُ رزان سُہرئیگ ءُ دیگ ءُ لوھیگ نقرہ ئیگ ات انت۔ خاقانی ؔ کہ چو عنصریؔ ءِ وڑء وت ھم سلطان محمود ءِ دربارؔی شاعر ے ات پہ زھر ءُ کُنّت ء گوش ایت۔
	؂	شنیدم کہ از نقرہ زد دیگدان
		ززر ساخت آلات خوان عنصریؔ
(2)۔ناصر الدینؔ چغتائی ء وتی یک ساڑا ھگے سرء پُرُّکی (فرضی) ء را بیست ءُ چار اسپ دات۔
(3) ۔ احمد شاہ ؔ بہمنی والی ءِ دکن ء وھدے کہ وتی ماڑی جوڑ کُت تو آزری ء گشت
	؂	حبذّا قصر مشید ز قرط عظمت
		آسمان پا یہ از سدہ ایں درگا ھست
		آسمان ھم نتوان گفت کہ ترک ادب ھست
		قصر سلطان جہان احمد بہمن شاہ ھست۔
	اے چاریں گالانی مزد ء احمد شاہؔ ء آزری ء را چلّ ھزار کلدار دات۔ بلے پدء ھم آزری ء درّائینت ۔ لاتحمل عطا یاکُم الاّ مطا یا کُم احمد شا ہؔ ء کہ بیست ھزار کلدار پر کُت ءُ دات۔
(4)۔ مولانا جمالدینؔ ء سلطان محمدؔ تغلق ء را چیزے گال پربست۔ ھنچو کہ مولانا ء اے دوئین سر گال دپ ء گال کت انت کہ ؂
الہی تا جہاں باشدنگہداریں جہاں بانرا
محمد شاہ تغلق ابن تغلق ابنِ سلطان را
محمد شاہ ؔء آئی ء را دیمترءِ کنزگ ء چہ بند کت ءُ گشت کہ من ھمے دوئیں گالانی مزد ء دات نہ کن آں ۔ حکم ئِے دات کہ مولانا ءِ دیم ء زرّان مُچ بہ کن اِت تا کہ مولانا ءِ سر ء چہ پِر بگوز انت۔ وھد ے کہ زرّانی پیلک آرگ بوت انت مولانا نشتگ ات پاداتک ءُ اوشتات دگہ پیلک زر ّآرگ بوت ءُ مولانا ءِ سر ء چہ پر گوازینگ بوت انت . 
(5)۔امیر خسروؔ دہلوی ء وھدے کہ نُھ سفر نبشتہ کت تو قطبؔ الدین علاؤ ؔ الدین ء آئی ء را پیل ءِ وزن ءُ تور ء کلدار دات۔
(6)۔ داراشکوہؔ ء اے دو گال ءِ سرء کہ 
 تاک را سر سبز کن اے ایر نسیاں در بہار
 قطرہ تامے میتواندشد چرا گو ھر شود
 دانش مشہدیؔ ء را یک لک کلدار دات۔
(7)۔ شاہ عباس ؔء شابی تکوؔ ء را اے دو گال ءِ سر کہ
اگر دشمن کشد ساغرودوست
بہ طاق آبروے مستانہ اوست
 گوں نقرہ تور کت۔
(8)۔خاقانی ؔ شروان شاہ ءِ درباری شاعرے ات ھر پر بند ء ِسرء سی ہزار دینار بستگ ات۔
(9)۔ امیدی رازیؔ ءِ واستاچہ امیر نجم ءِ دربار ء ھر پر بندے ءِ سی ہزار تمن بستگ ات۔
	نوں اے ھبر منّگی انت کہ کُلیں شاعر ءُ زانتکار ناکو غالبؔ، میر درد میر، حکیم سنائیؔ، ابن ِزیدونؔ ءُ طرماح جوڑ نہ بوت انت۔بلکہ گیشتر شاعرءُ زانتکار بہا بوتگ انت۔ ءُ آھانی زانت ءُ شاعری پہ لاپ ءِ شوھاز ء بوتگ۔ زر ّءِ دیم ء آھاں وتی زانت ءُ شاعری ء را نگہداشت ءُ ساٹ ات نہ کتگ۔
	نوں زانگ ءُ پدّر بوت کہ دین ءُ زانتکار دوئیناں کہ زرّ ء را ڈوبار اِت۔ ایر جت ءُ کم لیک اِت بلے چہ ایشی نہ زر ّءِ مژدہ کم بوت نہ آئی ءِ مہر ءُ دوستی بلکہ زرّ ءِ تُن ءُ ھلا ھوش گیش بوت کم نہ بوت۔ ما دیست کہ دین ءُ زانتکار دوئیناں زرّ ءِ دیم ء پروش وارت۔ نہ دینداراں وتی دین ء را داشت کُت ءُ نہ زانتکار اں وتی زانت ء را ۔ بلکہ دین ءُ زانتکارانی گشتگیں ھبر ءُ پیش کتگیں لیکہ ءُ حیال زر ءِ سیاہ گوات ء چو بوچُک ء زرت ات شُت۔
	پمیشا گوئٹےؔ وتی یک ڈرامہے (فاؤسٹ) ءِ تہ ء گش ایت کہ زرّ ءِ تہ ء ھر چیزے ءِ بہا زورگ ءِ زور مان انت زرّ انسان ءِ قلم ء ، ضمیر ء ، مہر ءُ دوستی ء، زانت ء، ھزء، روچیاد ء ، سیاسی زور ء بہا زُرت ءُ بہا کُت کنت ۔ پدء گش ایت کہ منی زور ءِ شاھیم منی زرّ ءُ دولت انت۔ زرّ ءِ کرامات منی کرامات انت ۔ من بد شکل ء مزن لونسے آں بلے من درستاں چہ شر رنگ تریں جنے سانگ کُت کن آں ۔ من لنگے یاں بلے زرّ منء را بیست چار پاد پرکُت کنت۔ من چون ، سل، بے کار، بے ایمانے آں من نامی ءُ نامداریں مردماں بہا زرت کن آں۔ من بے حیا، کمینہ ءُ بے لجے یا ں بلے زرّ منء را چہ اے کُلّیں پولنگاں پلک شود کنت۔
	ھمے پیم ء شکسپئر ءِ ڈرامہ ٹامون آف ایتھنز ءِ چیزے گپ چو ش انت۔
	او سہر ! تو خدا ءِ جلوہ ئے۔ او زر دءُ تپناکیں سہر !! تئی بازی سیاھی ء را اسپیت۔ نا جائز ء جائز۔ دروغ ء راست۔ کمینہ ء شرفدار۔ پیرین ء ورنا۔ بزدل ءُ بگا ء بہادر کنت۔ دین ءُ پروش ایت ءُ جوڑ کنت۔ لعنتی ء را یار ءُ دوست کنت۔ بگءُ گرّی ء را سجدہ کنائیں ایت۔ دُزّ ءُ ڈُنگ ء را مزنی بخش ایت۔ بلوچ گوش انت کہ ھستی ء گدایے شرانت نیستی ء ملوک ء گرّ انت۔ ھستی کنت مستی ، لعنت پہ تنگ دستی، ھستی ء تا ئین نیست، زر ّء شیر ءِ پونز گپتگ۔ آکار ء کہ زر ّنہ کنت ھچ مہرئِے شرّ نہ کنت۔ 
	زرّ ءِ کرامات ایش انت کہ زرّ انسان ءِ پیدائشی خوبی ءُ شریاں سرءُ چیر کنت۔ آوفا داری ء پہ بے وفائی ء ۔دوستی ء را پہ دژمنی ء۔ نیکی ء پہ بدی ء۔ بدی ء پہ نیکی ء ۔ نوکر ء را واجہ۔ واجہ ء را پہ نوکرء بدلینت کت کنت۔ نوں پمیشا راج زند(معاشرہ) ءِ توک ء تا کہ زر ّمِکّ ءُ ھست انت۔ راج زند ءِ حرابی ءُ گندہ کاری دُور نیاانتءُ اے ھما درد انت کہ بے درمان انت ۔ اگاں زرّ توک ء چہ دربیت ءُ مِک مہ بیت ۔ گڑا چوش بیت کہ انسان گوں وتی پیدائشی خوبی ءُ شرّیاں زانگ ءُ پجّارگ بیت۔ دوستی ءِ بدل دوستی بیت۔ نیکی ءِ بدل نیکی بیت۔ بھروسہ ءِ بدل بھروسہ بیت۔ وفاداری ءِ بدل وفاداری بیت۔ اگاں کسے مزنی، نامور ءُ نامداری بہ لوٹ ایت گڑا آئی را دگرانی مدد ءُ کمک کنگ کپ ایت۔ اے زرّ تو خدا نہ نئے و لیکن بخدا =ستارلعیوب و قاضی الحاجاتی۔ (5)
٭٭٭






سرشون: 
1۔ مہتاک بلوچی زند ،مارچ ،2002
2 ۔ زمانہ بلوچی کراچی مئی 1972 
3۔ زمانہ بلوچی،1969
4۔ ماھتاک اومان،اکتوبر،1951
5 ۔ماھتاک سوگات،جولائی،1979

















پنچمی در

ھالتران












بلوچی زبان ءِ دامن تنک پرنچگ مہ بیت

گِند ءُ نِند: مراد ساحر ؔبلوچ ، غلام فاروق ؔ بلوچ، کامریڈ عبدالواحدبلوچ

	واجہ انور شاہ ؔقحطانی 1929؁ءِ سال ء ماں دشت (کُھڈان) ء ودی بوت۔ آئی ء 1947 ءِ سا ل ء ھشتمی جماعت چہ تربت ء در بُرت۔ تا سے (3) ماھاں نہمی جماعت ء ونت بلے پدء وانگ یلہ دات ءُ بیپار شروع کُت۔ آئی ءِ گشگ ءِ پدء آئی ء چہ وتی مسیت ءِ پیش امام مُلاّ عبدالکریم ؔء ـــ’’گلستان ءُ بوستان ‘‘فارسی کتاب ونت انت ءُ پدء 1965؁ءِ سال ء قاضی محمد مرؔاد آسیا آبادی صاحب ءِ گور ء چہ پنچ سال ء قرآن ءُ آئی معنا ءُ تفسیر زپت کت انت تا وتی پت ءِ زند ء آئی ء بیپارءُ تجارت کت بلے 1976؁ءِ سال ء پت ءِ مرگ ء پد بیپار ئِے یلہ دات ءُ وتی زمین ءُ ملکانی نگہداشت ئِے کت ءُ تا روچ مرچی ھمے کاراں دزگٹّ اِنت۔
	واجہ انور شاؔہ بلوچی زبان ءِ کوھنیں ءُ گچینی کلمکار ءُ زانتکار ے زانگ بیت۔ آبلوچی ءِ نامی ئیں زبانزانت ءُ شاعر ءُ کلمکار سید ظہور شاہ ھاؔشمی ، بلوچی لبزانک ءِ درپشناکیں استال ءُ نامی ئیں جُہد کار آزاد جمالدؔینی ءُ ایدگہ نامداریں زبان زانت ءُ کوّاسانی ھمکار بوتگ ءُ بلوچی ءِ درہیں کوھنیں ماھتاک بزاں اومان، بلوچی، اولس، زمانہ ءُ ایدگہ تاکاں آئی ءِ بے حسابیں نبشتانک شِنگ بوتگ انت۔
	شروعات ء آئی ء زیات آزمانک نویس اتگ ات ءُ کمے باز شاعری ھم کُتگ ات۔ رند ترا آئی ء بلوچی زبان ءِ تاریخ، ترکیب ءُ رہبندانی سرء بازیں نبشتانک نویس اتگ ۔ واجہ قحطانی ؔچہ بلوچی زبان ءِ اول سری پٹّ ءُ پول کنوکاں چہ یک ءُ چو سید ھاشمی ؔءِ پیمء وتی پکر ءُ لیکہانی پکائی ءُ ثابتیء دلیل ءُ مثال دنت آبلوچی ءِ اصل ء زگریں لوز ، بتل ءُ مثالانی استادے زانگ بیت ءُ لوزسازی ءِ علم ء پکّا اِنت ۔
	گوستگیں روچاں مئے صلاح کار واجہ مراد ساحر ؔ ءُ نامداریں نویسکار واجہ غلام فاروق ء گوں واجہ انور شاہ قحطانی ء دراج کشّیں دیوانے کتگ ات کہ ماں ایشی ء بلوچی زبان ءُ لبزانک ءِ بازیں کش ءُ پہناتانی باروء گپّ ءُ تران بوتگ اِت انت۔ اے گپّانی گچینی بہرپہ وانوکاں ندر اِنت۔		شونکار


جُست: واجہ انور شاہ قحطانیؔ! شمے ھیال ء گوستگیں سی چِل ّ سالانی نیام ء بلوچی لبزانک ءِ تہ ء چونیں بدلی اتکگ ؟
انورشاہ قحطانی: اِے دنیا ءِ ھمک زبان ءُ لبزانک ءِ تہ ء بیت کہ اگاں سد سال ساری ءُ ھنوگیں زبان ءُ لبزانک دیم پہ دیم کنگ بہ بیت تہ سک باز پرک بیت ۔ چوشیں زبانے نیست کہ آئی ءِ تہ ء بدلی نیتکگ۔ اگاں نیتکگ یا کم اتکگ تہ سعودی عرب ءِ عربی زبان ءِ تہ ء۔ چیا کہ’’ قرآن مجید ‘‘یک میہے بوتگ کہ اودءِ زبان ئےِ بدلی ء نہ اشتگ۔ آبلوچی کہ ما سی ءُ چِلّ سال ساری کار مرز کتگ آ مرچی کارمرز نہ بوھگ ء اِنت چیاکہ آوھدی اِنچو علم ءُ زانت نہ بوتگ۔ ایدگہ زبانانی بارو ء مہلوک انچو زانتکار نہ بوتگ ۔ آھاں زگریں بلوچی لوز، بتل، مثال ءُ ترکیب کارمرز کتگ انت۔ مروچی علم ءُ زانت گیش اِنت مہلوک گرانیں چیزانی نیمگ ء نہ روت۔ ھنچیں لوز ھست انت کہ ماں بلوچی ء ھست ءُ موجود انت بلے مردم آھانی بدل ء اردو، انگریزی یا دگہ زبانانی لوزاں زُورگ ء انت۔دومی بلوچی ءِ جند ءِ ترکیب یا "مزاج" بدل بوتگ۔ لوز ظاہر ء بلوچی انت بلے ترکیب دگہ زبانانی انت ، ھما زبانانی کہ مہلوک اِش وان ایت، ھما کہ وانگجاہ ءُ کار جاھانی زبان انت، بیپاری زبان انت۔
غلام فاروق:ایشی ءِ معنا ایش اِنت کہ بلوچی لبزانک ءِ تہ ء گنتری ءُ پد منتگی اتکگ۔
انورشاہ قحطانی: من اے وھدی اے گپ ء گشت نہ کن آں کہ گہتری اتکگ یا گنتری۔ اصلء گہتری ءُ گنتری ءِ ھبر ھما وھد ء جنگ بو ت کنت کہ زبان ءِ تہ ء شر گداری بہ بیت۔ تنیگا اے تک ء کار نہ بوھگ ءِ بروبر اِنت۔ اگاں یکے ءِ شاعری یا ردانک ءِ سرء نگدکاری کن ئے تہ تنی وھدی قلمءِ سیاھی ھشک نہ اِنت کہ ترا داوا گیپت، زاہ ءُ بد شروع بیت۔ بلوچ قوم نگد ءُ ایراد سگّ ات نہ کنت۔ تو ساری ء شرگدار شوھاز بہ کن اے ھمائی ءِ کار اِنت کہ بگش ایت کہ زبان یا لبزانک دیم ء شُتگ یا پُشت ء ۔ گہتر اِنت یا گنتر !!
جُست: واجہ مئے بازیں ورنائیں انتکار ءُ وانندہ انت کہ ڈنی ّملکاں شُتگ ءُ دنیا ءِ اے دگہ زبانانی دیمروی ءِ رواج اِش دیستگ آھانی مارشت ایش اِنت کہ بلوچی زبان دیم پہ زوال ء روگء اِنت ۔ آ ایشی ءِ عاقبت ءِ بابت ء دلپروش گندگ ء کاینت، شمے ھیال ء آھانی اِے تکانسری چہ ھدّء بر حق اِنت ؟
انورشاہ قحطانی:چوناھا نااُمیتی ءُ دلپروشی وجوانیں ھبر ے نہ اِنت ، زبانے ءِ دیمروی ءُ رُدوم چہ قلمکار ، شاعر، کوّاس، شرگدار ءُ ایدگہ زانتکاران اِنت ۔ اگاں زبانے ءِ تہ ء اے وڑیں مردم ھست انت تہ آ دیم ء روت ، اگاں نیست انت تہ آپُشت ء پشت کپ ایت۔ مروچی ما گِند ایں کہ دنیا ءِ علم ءِ بازیں تک ءُ پہنات انت۔ ھمک تک ء ھر روچ ھزاراں نوکیں لوز ءُ ترکیب جوڑ بوھگء انت۔ تو اگاں اے لوز ءُ ترکیباں ماں وتی زبان ء شوھاز کت کن ئے یانوکیں لوز ءُ ترکیب جوڑ کن ئے تہ بزاں تئی زبان زندگ اِنت۔ اِے مزنیں محنت ءُ جُہدے لوٹ ایت۔ اگاں تو اِے جُہد ء کت کن ئے تہ تئی زبان ءِ عاقبت شرّ اِنت۔ اگاں نہ گڑاعاقبت ئِے ھراب اِنت۔
	بلے آچونی ء گُش انت کہ بلوچی زبان مِرایت یا زوال ءِ نیمگ ء روگ ء اِنت ۔ زبان ھچبر ھلاس نہ بیت ۔ آئی ءِ ھلاس بُوگ نہ بوتگیں ھبر ے۔ مُغلاں تا شش سد سال ھندستان ءِ سرء حاکمی کت ھندی زبان ءِ جاگہ ء فارسی زبان سرکاری ، علمی ، بیپاریءُ نہادی ءِ زبان ات۔شرپدار ھما ات کہ آئی ء فارسی زبان ء شعر بہ گُشتیں یا نبشتہ بہ کتیں۔ بلے اے پورہ ئیں دور ء چہ امیر خسروؔ ء ابید دگہ چنچو فارسی شاعر ءُ نویسکار دیم ء اتک انت۔ چہ مغلاں رند انگریز اتک انت ءُ تا دگہ دو سد سالاں ھما ھانی حاکمی ات بلے ھندی کےء بُرت ؟ جند اِش شُت انت ءُ ھندی زبان تنی وھدی ھست ءُ برجا ہ اِنت۔ اے ھبر کہ اُردو یا دگہ زبانے بلوچی ء پالپاشان کنت ءُ بارت، راست نہ اِنت بلے شرت ایش اِنت کہ ما واب مہ بیں۔
غلام فاروق: بلے واجہ! ما گندگء ایں کہ بلوچی ءِ بازیں لوز ، گال ، مسال ، بتل، شعر ءُ دگہ بے حسابیں چیز گار ءُ بیھال بوتگ انت۔ منی ھیال ء اے چیز زبان ءِ زوال بوھگ ءِ نشانی نہ اِنت ؟
انورشاہ قحطانی: ایشی ءِ گِر ءُ دار آسان اِنت منی صلاح ایش اِنت شما ھمو ماہ دہ، بیست یا سی دانگ لوز بہ نویس اِت ءُ چہ مہلوک ء دزبندی بکن اِت کہ اِے لوزانی بلوچی ء بہ نویس انت یا اگاں بلوچی ء نیست انت تہ ایشانی بلوچی بدلاں نبشتہ بہ کن اِت۔ مہلوک ءِ پسّو کہ کاینت ، یک کمیٹی یے ءِ دیم ء پہ چار ءُ تپاس ایر کنگ بہ بنت ءُ ایشانی جار جنگ بہ بیت۔ ماں فرانس ء مزنیں اکیڈمی یے ھست اِنت کہ آئی کار بس ھمیش اِنت ھمک نوکیں لوزے کہ فرانسیسی ءِ تہ ء کیت یک برے ماں لغت (لوز بلد) ء زُورگ نہ بیت بلکیں بازار ء پہ بے واھندی یلہ بیت۔ آئی سرء کمیٹی نند ایت ءُ اے ھبر ءِ چار ءُ تپاس ء کنت کہ اے لوز زُورگ بہ بیت یا ناں۔اگاں زورگ ءِ ھبر منّگ بُوت تہ لوز بلد (لغت) ءِ تہ ء ھور کنگ بیت۔ اگاں نہ ، گڑا ویل کنگ بیت۔
جُست: شما چہ بلوچی زبان ءِ ھنّو گیں دیمروی ءِ رواج ء چہ ھدّء دلجم اِت ؟
انورشاہ قحطاؔنی: بلوچ گُش انت: " کُکڑ ءِ بال داں جنتر ءِ دون ء اِنت" ۔ شمے وس ءُ واک داں ھمنچک ء اِنت کہ شما کنگ ء اِت۔ اے وڑیں کارانی واستا مزنیں سرمایہ ءُ مڈّی لوٹ ایت خاصیں صورت ء حکومت ءِ مدت ءُ دلبڈّی لو ٹ ایت۔ اگاں حکومت کُمک مہ کنت تہ منیءُ تئی ءُ مہلوک ءِ وسیلہ ءُ وس تا ھمنچک ء انت کہ مروچی ھست اِنت۔ پریشی ء چہ حکومت ء لوٹ کنگ لوٹ ایت کہ آقومی زبان ءُ لبزانکانی دیم ء برگ ءِ واستاوتی ذمہ واریاں پورا بہ کنت اے اسمبلیانی کار اِنت۔ مئے ھما ورنا گل کہ مروچی ماں حکومت ءُ اسمبلیاں نشتگ انت آھا نی ذمہ واری اِنت کہ آوھد پہ وھد حکومتء بہ ٹو ھین انت ءُ مجبور بہ کن انت کہ آقومی زبانانی سر پرستی ء بہ کنت۔
جُست: واجہ ! بلوچی زبان ءِ بنیاد ءِ باروء بازیں لیکہ ھست انت لہتیں گش انت کہ اے چہ فارسی ء دراتکگ ، لہتیں گش انت کہ چہ عربی ء ءُ دگہ گش انت کہ چہ زند اوستا۔ ایشی ءِ بنیاد۔۔۔ 
ا نورشاہ قحطانی: ایشی ءِ بنیاد : اے بارو ء من چیزے سال ساری یک دراجیں نبشتانکے نویس اتگ ات کہ " لبزانک" ء شنگ بوتگ ات آئی ءِ تہ ء من بازیں نقطہ دیم ء آورتگ ات انت۔
	من و اے ھبر ءِ جند ء نہ منّ آں کہ بلوچی زبان چہ عربی، فارسی یا چہ زند اوستا ء در اتکگ منی پٹ ءُ پول ءِ پدء بلوچی زند اوستا ء وت ساری ءِ زبانے کہ آئی ء "میدی" گُشتگ اِش۔ بلوچی ءِ لوز اں تو بچار"پونز" انت، اے نہ زند اوستا ء ھست انت نہ فارسی ء ۔۔ گڑا بلوچی ء چہ کجا زُرت انت ؟’’کونڈ‘‘اِنت ایشی ءِ تہ ’’ڈ‘‘ نہ زند اوستا ء ھست انت نہ فارسی ء ’’ھیک‘‘ء فارسی ء ’’بیضہ‘‘یا’’تخمِ مرغ‘‘گُش انت گڑا بلوچی ء ھیک چہ کجازُرت ۔ھمے پیم ء کچک یامنڈ بینگ انت کہ نہ فارسی ء ھست انت نہ زنداوستا ء گڑا بلوچی ء اے لوز چہ کجازُرت انت چرے ھبراں اے چیز ثابت اِنت کہ بلوچی زبان نہ چہ فارسی ء ، نہ عربی ء ءُ نہ چہ زند اوستا ء دراتکگ۔ البت زند اوستا ءِ بازیں لوز ھست انت کہ ماں بلوچی ء کار مرز بوھگ ء انت چو کہ مات ، برات، اُشتر ، ءُ دگہ دگہ (منی ھما نبشتانکء بچاراِت) بوت کنت کہ ھمے بنیاد ء کس بہ گُش ایت کہ بلوچی چہ زند اوستا ء دراتکگ۔
جُست: شمے اندازہ ء بلوچی زبان چنچو قدیم اِنت ؟
انورشاہ ؔقحطانی: من بلوچی زبان ء کم چہ کم 3000سال ق م ءِ زبانے زان آں ۔ زند اوستا 500 سال ق م ءِ زبانے چیا کہ اے زرتشت ءِ آسمانی کتاب ءِ زبان اِنت کہ آئی ءِ دور 500 ق م زانگ بیت (باز گش انت کہ 6000 ق م بزاں حضرت ابراہیم ءِ وھد ءِ بوتگ۔ بلے اے ھبر رداِنت) منی نزّ ء بلوچی چہ زند اوستا ء باز کوھن تر اِنت۔
جُست: واجہ ظہور شاہ ہاشمی ءُ دگہ بازیں زانتکارانی ھیال ایش انت ک ھما حرف کہ آھانی توار ماں بلوچی ء نیست اِنت آ یلہ دیگ بہ بنت شما اے رد ء چے گوش اِت ؟
انورشاہ قحطانی: من ھم ھمے ھبر ءِ منّوک ءُ پابند آں۔ منی ھیال ء ھماحرف زورگ بہ بنت کہ آھانی توار ماں بلوچی ء ھست انت ۔ آھانی کہ توار نیست انت آویل کنگ بہ بنت۔
غلام فاروق : بلے بازیں ھنچیں لوز ھست انت کہ آبنیاد ء عربی یا فارسی انت ءُ چیزے زانتکار انی گشگ ایش اِنت کہ آھانی اصلیں شکل بدل کنگ مہ بیت۔
انورشاہ قحطانی:اؤ! ادء نوں یک مزنیں جنجالے ھست، اگاں اے لوزاں پروش ئے ءُ بلوچی ءِ رنگ ءُ شکل ء بیارئے تہ بازیں مردم ناوش بنت۔ منی صلاح اے بابت ء ایش انت کہ اول ما جہد بہ کن ایں کہ ھنچیں لوز شوھاز بہ کن ایں کہ آھانی تہ ء اے حرف مہ بنت۔ چو کہ "ثبوت" ءِ لوز اِنت ۔ اے اصل ء عربی لوز ے ءُ ما ایشی ء پہ"اثبات" یا " دلیل" واستا کار مرز کن ایں۔ بلے عرب و ت پہ دلیل ء "ثبوت" یا "اثبات" کارمرز نہ کنت ۔ آ پر ایشی ء " برھان" ءِ لوز ء کار مرز کن انت چہ کہ قرآن گوش ایت واتُو  ابُر  ھا نکُم  اِن کُنتُم صٰدِ قِین (بیار اِت ثبوت ءُ دلیل اگاں شما راست اِت) آ اِے لوز ء پہ مُہری ، محکمی، ءُ ثابت قدمی(اردو ءِ " ڈٹنا") ءِ معنا ء کار مرز کن انت۔ نوں اگاں ما "ثبوت" ءِ جاگہ ء "دلیل" ء کار مرز بہ کن ایں تہ چرے جنجال ء چُٹّ ایں۔
	ھمے وڑء "فرشتہ" (فارسی) ءِ لوز ءِ جاگہ ء "ملائکہ" (عربی) ء بزورایں کہ ایشی ءِ توار بلوچی ء ھست اِنت یا "عقل" (عربی) ءِ جاگہ ء "دانش" (فارسی) ء بزورایں "شیطان" (عربی) ءِ جاگہ ء "اھرمن" (فارسی) یا ابلیس (عربی) ء بزورایں۔ چوناھا بلوچی ءِ تہ ء شیطان ء "آھیر" گوش انت چہ درستاں گہتر ایش انت کہ ھمے لوز ء بزورایں۔
	دومی صورت ایش اِنت کہ دگہ زبانانی ھما لوز کہ ماں بلوچی ء ھست انت زورگ بہ بنت بلے بلوچی ءِ وتی رنگ ء آرگ بہ بنت بزاں بلوچی گُد ءُ پُچ اِش گور ء دیگ بہ بیت چو کہ دنیا ءِ اِے دگہ زباناں کتگ۔
جُست: واجہ یک مزنیں جنجالے گوں مئے گیشتر نوکیں نویسکاراں ایش اِنت کہ آماں وتی نبشتانکاں دری زبانانی لوزاں سک باز کار مرز کن انت کہ چریشی ء بلوچی ءِ اصلیں شکلءُ رنگ بدل بیت ایشی ءِ گِر ءُ دار چون بوت کنت ؟
انورشاہ قحطانی:انچو کہ من ساری ترا گشت کہ نہ ایوکء لوز بلکیں مادری زبانانی ترکیب ءُ "مزاج" ھم زُرتگ انت۔ ایشی ءِ سوب ایش اِنت کہ مئے وانگی، نہادی ءُ کارجاھانی زُبان ھما انت ۔ منی نِزّ ء اے مشکل ءِ ٹاھینگ ءِ راہ ایش انت اول ما جُہد بکن ایں کہ بازیں ھما دری زُبانانی لوزانت کہ باز کار مرز بوھگء انت آھانی اصلیں ءُ زگریں بلوچی بدلاں شوھاز بکن ایں۔چشیں ھزارانی لوز ھست انت کہ بلوچی بدل اِش ھست انت بلے زانگ نہ بنت ءُ ایشانی جاگہ ء دگہ زبانانی لوز کارمرز بوھگ ء انت چو کہ "ضرورت" اِنت کہ ماں بلوچی ء " زرورت" یا "زلورت" نویسگ بیت بلے ایشی ءِ اصلیں بلوچی لوز "گٹ"اِنت چو کہ"منی گٹّء گُشاد کن " یا "من پہ تو گٹ نہاں"بلے اگاں یکے بگوش ایت کہ "کراچی ءِ روگ پہ تو گٹّی نہ انت" تہ اے رد بیت۔۔ 
غلام فاروقؔ: پریشی ء کہ اِے ترکیب ءِ جند بلوچی نہ انت؟
انورشاہ قحطاؔنی:اؤ!وھدے تو دگہ زبانے ءِ ترکیب ء زُورئے تہ بلوچی گوں تو ھمراہ بہ بیت دگہ یک لوزے کہ سک باز کار مرز بیت "اثر" اِنت۔ ایشی ءِ کوھنیں بلوچی لوز "سان" اِنت۔ "چو کہ اِے چیز ء را آئی ء سان زُرتگ " یا "اے کِشار ساندار اِنت" یا "اِے زمین بے سان اِنت"۔ بلے مہلوک ء اِے لوز ء را انچو یلہ داتگ کہ ایشی ءِ کارمرزی بے وڑ گندگ ء کیت ۔ چو کہ اگاں یکے یکے ء بگوش ایت کہ "تو چہ ساحر ؔصاحب ء سان زُرتگ" تہ آبلکیں بد بہ بارت۔
	یا "نف" یا "نپ" ءِ لوز اِنت۔ ایشی ءِ واستابلوچی ءِ زگریں لوز سیت یا مول اِنت۔ "مژدہ " یا "مچانڈی" ھم کار مرز بو ت کنت۔ "خبر" (عربی) یا "ھبر" ءِ لوز واستا بلوچی ء "گپ" ءِ لوز ھست انت۔ "تجربہ" ءِ لوزءِ واستا بلوچء چہ ابتداء’’ترجبت‘‘لوز ھست اِنت۔ "حِرص" (عربی) ءِ واستابلوچی ء زگریں لوز "ریز" اِنت۔ چو کہ "پلانی ریز ء بُرتگ"۔ "صبر" (فارسی) ءِ واسا بلوچی ءِ وتی لوز "اوپار" یا "برداشت" ھست اِنت۔ "حساب" ءِ واستابلوچی ءِ کوھنیں لوز "مگلب" ھست اِنت بلے مروچاں من نزاناں پر چا کار مرزئےِ نہ کن انت "قیمت" ءِ لوز ءِ جاگہ ء بلوچی ءِ "ھگّ" ھست اِنت(من وت دکاندار ے بوتگاں ءُ اِے لوز گشتگ ءُ اِشکتگ) یا نہاد یا نہر۔ "میراث " ءِ لوز ءِ واستابلوچی ءِ "مُردہ مال" یا "پژمال" یا "پژ مرگ" ءِ لوز ھست انت۔
	دگہ لوزے "قلم" کہ بلوچی ء" کلم" چہ ابتدا ء ھست اِنت۔ باز مردم اِے ھبر ء ھم بد بارت کہ عربی ءِ "قلم" ء پر چاپروشگ ءُ "کلم" نویسگ بیت۔ بلے آ اِے ھبر ء نہ زان انت کہ عربی ء وتی "قلم" ھم چہ کوری کلم (ڈیلّک) ء زُرتگ۔ چو کہ قرآن ء نبشتہ اِنت کہ وھدے بی بی مرؔیم ءِ رودینگ ءِ سرء وت ماں وتاناتپاکی بوت تہ حکم بوت کہ درست وتی کلماں (ڈیلّکاں ) آپ ء چگل بہ دینت۔ ھر کسی کلم کہ آپ ء بُرت آئی ء شرت ببا داتگ۔ ھر کسی کلم ء کہ بُر زا شُت بزاں آئی کٹ ّ اتگ۔ درستاں کہ وھدے وتی کلم آپ ء دور دات انت تہ ایوکء حضرت زکرؔیاّ ءِ کلم بُرزی نیمگ ء شُت ءُ بی بی مرؔیم ءِ رودینگ ءُ دلگوش داری ءِ ذمہ واری ھمائی ء رس ات۔ 
	ھمے وڑء انگریزی ءِ Pen ءِ معنا "مُرگی پُٹ" اِنت (کہ تنیگا پار کر کلم ءِ نشان اِنت) ۔ اے لوز چمیشا پہ کلم ء رواج گپت کہ ساری ء چہ مُرگی پُٹ ء نویسگ بوتگ۔ ھمے وڑء ما گند ایں کہ بے حسابیں لوز ھست انت کہ بلوچی ء بدل اِش ھست انت بلے شوھاز لوٹ انت (چوکہ "باطل" ءِ واستا"ماٹو"، "شروع" ءِ واستا"بنگیج" ، "مقابلہ"یا’’ تناسب ‘‘ءِ واستا’’درگت‘‘’’ حق‘‘ ءِ "اوبال" ءُ دگہ دگہ ) 
	اے وڑء بوت ھما لوزانی ٹوک کہ آماں بلوچی ء ھست انت۔ بازیں ھنچیں نوکیں لوز ھست انت کہ ماں بلوچی ء چہ بنیاد ء نہ بوتگ انت ، نوں ایشانی جوڑ کنگ ءِ وڑ ھمیش اِنت کہ دگہ زبانانی لوز زُورگ بہ بنت ءُ آھان ء بلوچی ءِ جسد ءُ کالب ءِ تہ ء آرگ بہ بیت۔ باز مرد م گوش انت کہ دگہ زبانانی لوز ھچ پیمء پروشگ مہ بنتءُ وتی اصلیں شکل ء زُورگ بہ بنت، من اِے ھبر ء ھچ پیم ء نہ منّ آں منی نزّ ء لوزانی پروشگ ءُ وتی زبان ءِ کالب ءِ تہ ء آرگ لسانیات ءِ مستریں رہبنداں چہ یکے۔ اِے ھمک زبان ءِ بُنکی حق اِنت۔
	دنیا ءِ ھمک مزنیں زبان ء دومی زبان ءِ لوز پروشتگ ءُ زرتگ انت چو کہ عربی ء عبرانی ءِ زُرتگ انت۔ فارسی ء عربی ءِ زُرتگ انت۔ یکّیں زبان اُردو اِنت کہ آدگہ زبانانی لوزاں نہ پروش ایت ، بلکیں ھما وڑء زور ایت اِش دگہ زبانے منی زانت ء نیست کہ آ اِے وڑ بہ کنت پہ مثال، ء فارسی ء "ڈاکٹر" ءِ لوز "دکتر" زرتگ۔ "ڈ" وفارسی ء نیست آئی ء نہ زُرتگ بلے "ا" ئِے پرچانہ زُرتگ ءُ"داکتر" ءِ جاہ ء "دکتر" ءِ جاہ ء "دکتر" ئِے پرچا زُرتگ ؟ "مارچ" ء "مارس" پرچا کنت؟ "ریڈیو" ء "رادیو" پرچا کنت۔"ریدیو" پرچانہ کنت؟
	وھدے ایدگہ زباناں اِے حق ھست اِنت کہ آدگہ زبانانی لوزاں وتی وڑء بہ پروش انت ءُ بہ ُزور انت تہ بلوچی ء چے گناہ کتگ؟
 نوکیں لوزانی جوڑ کنگ ءِ دگہ پیمے ایش اِنت کہ چہ یک بُنجل ، بنیاد یا مادھے ء دگہ بازیں لوز جوڑ کنگ بہ بنت۔ چو کہ "گور" ءِ لوز اِنت ایشی ءِ معنا"نزّیک" اِنت، نوں چہ گور ء جنیں آدم ءِ گور (چیا کہ چُک ءِ میچینگ ءِ وھدء نزدیک تریں چیز اِنت) ، تہت ءِ "گور باسک" ، "گور گند"، "گور کِشک"، "گورموش" ءُ دگہ دھانی لوز جوڑ بوتگ انت ءُ بوت کن انت۔ دومی صورت ایش اِنت کہ چہ یکے ء زیات لوز ھو کنگ بہ بنتءُ یک نوکیں لوز ے جوڑینگ بہ بیت چو کہ "دریشاپ" ءِ لوز اِنت کہ (اشتر ءِ ) "دریپگ" ءُ "دم شاپ " ء جوڑ بوتگ، وھدے اشتر دریپ ایت بزاں پش پاداں جہل ء بار ت تہ گش انت کہ "اشتر دریشاپ" کنگ ء اِنت۔ یا "سِرّءُ کپ" ءِ لوز اِنت بزاں "سِرّگ ءُ کپگ"۔ یا "آساپ" ءِ لوز اِنت بزاں "آس ءُ آپ"۔
	ا ے تک ء منی جند ءِ لیکہ ایش اِنت کہ مارا زبان ءِ دامن تنک پرنجگ نہ لوٹ ایت چو کہ منی برات ءُ سنگت واجہ امیریؔ کنگ ء اِنت۔امیری صاحب سکیں تجربہ کاریں جہاں گردیں ءُ زانتکار یں مردمے، ظہور شاہ ہاشمی ؔءِ نزیک تریں سنگت ءُ ھمکاراں چہ یکے بلے اِے بارو ء من گوں آئی ء تپاک نہ کن آں کہ نویسوکانی گُٹ دارگ بہ بیت۔ چو کہ آنویس اِیت کہ "دزبندی"رد اِنت ءُ بائد اِنت کہ "دست بندی" نویسگ بہ بیت چیا کہ فارسی ءِ اصلیں لوز "دست" اِنت۔
	اے باروء من ھمے گوش آں مارا یک برے ھمے ھبر ثابت کنگ لوٹ اِیت کہ "دست" ءِ لوز ساری اِنت یا "دز" ءِ ۔ اگاں بلوچی ءِ "دز" فارسی ءِ "دست" اِنت کہ بدلینتگ ءُ زُرتگ ئِے تہ ھم گنا ھے نہ کتگ ئِے چیا کہ انچو کہ من ساری ء گشت کہ دگہ زبانانی لوزان ء وتی رنگ ءُ دروشم ءِ تہ ء آرگ ءُ زُورگ ھمک زبان ءِ بُنکی حق ءُ اختیار اِنت ۔ ءُ لسانیات ءِ قانودانی تب ء اِنت ۔ اگاں نا بلوچی ءِ وتی لوز "دز" چہ فارسی ءِ "دست" ء کوھن تر اِنت (چو کہ دزمال، دزنماز، دزبند، دز گٹّ) گڑا و دگہ ھبرے نیست۔
عبدالواحدؔ: بلے واجہ! سید ظہور شاہ ہاشمی ؔء چیزے ھنچیں لوز ٹاھینتگ انت کہ ظاہرء آھاں بنیاد (مادہ) نیست چو کہ پہ ٹیلی فون ء "گوانکو"، پہ ٹیلی وژن ء "وت گند" یا پہ ریکارڈ ء "تینّ" ءِ لوز انت۔
انورشاہ قحطانیؔ: چوناھا من اِے ھبر ء پہ تچکی ءُ بے ریائی گوش آں کہ من سید ظہور شاہ ہاشمیؔ ءِ مستریں منّو گر ءُ معتقدا ں چہ یکّے آں۔ پریشی ء کہ یکے و من آئی ءِ شاگرد بوتگ آں ءُ آ منی استاد بوتگ۔ دومی آئی ء ھر چیز کہ نبشتہ کتگ، آ درہ پٹّ ءُ پول ء رند نبشتہ کتگ ۔ آئی ءِ جوڑ کتگیں لوز ءُ رہبند سرجمی ء لسانیات ءِ قانود ءُ اصولانی تب ء بوتگ انت منی ھیال ء آیک مزنیں ءُ زبردستیں زانتکار ءُ زبان بلدے بوتگ۔
	ماں دگہ زباناں ھم بازیں ھنچیں لوز جوڑ کنگ بوتگ انت چوکہ عربی ءِ "ملاّح" اِنت کہ بلوچیء "ناھدا" گشگ بیت۔ اصلءِ لوز چہ "ملح" ء دراتکگ ۔ "ملح" عربی ء واد یا سوری ء گوش انت، پریشیء کہ ناھدا ھر وھدء سوریں آپ ءِ تہ ء اِنت پمیشا آئی ء را "ملاح" گُشگ بوت۔ ھمے حساب ء "قاضی" ءِ لوزی مانا ماں عربی ء حاجت روا اِنت بلے پہ "انصاف دیوک " ءِ واستارواج گپت۔ ساری تر ا من انگریزی ءِ Pen ءِ مسال دات کہ بنیاد ء مُرگی پُٹ ء چہ دراتکگ۔ نوں اگا ں سید ء ھمے بنیاد ءُ رہبند انی سرء چیزے نوکیں لوز جوڑ کتگ تہ منی ھیال ء آئی ء چُشیں ردی یے نہ کتگ۔ البت منی جند اِے لوزاں گوں تپاک نہ اِنت۔ چیا کہ اِے لوز ھما چیزانی ادراک ءُ پجّاروکی ء جوانی ء کت نہ کن انت چوکہ فارسی ءُ عربی ءِ پیم ء نوکیں سائنسی ءُ تکنیکی لوز ھما وڑء زُورگ بہ بنت بلے آھانی رنگ ءُ شکل بلوچی ءِ تب ء آرگ بہ بیت۔
جُست:نامانی باروء تئی چے ھیال اِنت، اِے ھم بلوچی ءِ رنگ ء رجگ بہ بنت یا نا؟
 انورشاہ قحطاؔنی:اِے یک نگیگیں چیز ے چیا کہ اگاں عربی نامانی شکل ء ما بدل بکن ایں تہ آھانی معنا پہک بدل بیت چوکہ "خالق"ءِ معنا پیدا کنوک اِنت ، اگاں ایشی ء را "ھالک" نویسگ بہ بیت تہ ایشی ءِ معنا کُشُوک بیت۔ اِے رِد ء اِے وھدے دگہ پیم بیت۔ ابید چریشی ء کہ ما وتی چُکاں بلوچی نام پر بکن ایں چو کہ چِگرؔد، کُنر، کلیرؔ، ازگندؔ، ماھلؔ، سارتکؔ، مہنازؔ، پُلّان ءُ دگہ دگہ۔
جُست: بلوچی زبان ءِ جُہدکار ء قلمکارانی دیمءِ مستریں جیڑہ ایش اِنت کہ یکّے بلوچی ء یک ٹہ اتگیں (Standard) لبزانکی زُبان ءُ نبشتہ رہبندے نیست ءُ دومی ھستیں رسم الخط ءِ تہ ء بازیں نگیگی ءُ مشکل ھست انت کہ چریشانی سوب ء بلوچی زُبان ءِ وانوک ءُ نویسوکانی تہ ء خاصیں گیشی بُوھگ ء نہ اِنت، شما اِے جیڑھانی ٹہینتگ ءِ بابت ء چونیں صلاح دئے اِت؟
انورشاہ قحطاؔنی: ٹہنیتگیں یا منّ اتگیں یا اسٹنڈرڈ زُبان چُشیں چیزے نہ اِنت کہ چہ بُرز ء بئیت ءُ یکّیں روچ ء ھر جاہ ءُ ھر کجا تالان بہ بیت، یاکہ کسے بہ گوش ایت کہ چہ مرچیگ ء رند زُبان ءُ رہبند ایش اِنت ءُ ھمیشی ء را زُورگ بہ بیت۔ چو نہ اِنت۔ شما وتی وڑء نبشتہ بکن اِت، بندیگ وتی وڑء، مولوی خیر محمدؔ ندوی صاحب وتی وڑء۔ زُبان وتی جاگہ ء وت گیگ کنت ءُ وتی جاہ ءُ مقام ء وت گیپت۔ ھندی زُبان کہ مرچی پورہ ئیں ھندوستان ء یک وڑء وانگ ءُ نویسگ بیت زانا کسے ء چہ بُرز ء آؤرتگ ءُ رواج داتگ یا وت ء وت جوڑ بوتگ؟
غلام فاروقؔ: بلے واجہ ! دنیا ءِ مزنیں زبانانی باروء ما ھمے ونتگ ءُ اِشکتگ کہ آھاں یک خاصیں ھند، جاہ یا ٹکّے ءِ زبان ء را گچین کتگ ءُ ایشی ء را "من ّاتگیں زبان" گشتگ ءُ چد ءُ پد ھمے زبان ء را درہیں تکاں رواج دیگ بوتگ۔ آ دگہ ھند یا ٹکّانی زُباناں ء "بولی" گشگ بوتگ شمے خیال ء بلوچی ءِ واستا اے رہبند زُورگ بوت نہ بیت؟
انورشاہ قحطاؔنی:اگا ں اِے گپّ اِنت گڑا بلوچی ءِ منّ اتگیں ) Standard) زُبان مکران ءِ زبان بوت کنت چیا کہ اِے ٹک ءِ زبان چہ اِے دگہ ھندانی درگت ء ساپ ءُ پلگار تر اِنت ءُ ایشی ءِ اندر ء ڈنّی زبانانی اثر کمتر اِنت۔ مروچی اگاں چیزے دری لوز گِندگ ء کاینت تہ آمن ءُ تو بزاں نوکیں وانندگاں آؤرتگ انت آئی ناں مکران ءِ زبان سانوڑ ءُ پہکیں بلوچی اِنت۔
غلام فاروقؔؔ: جی اؤ! دگہ بازیں شوھاز کار ءُ زانتکارانی لیکہ ھم ھمیش اِنت چو کہ بانک کارینہ جہاؔنی ء وتی نوک تریں کتاب ءِ تہ ء نویس اتگ۔ 
انورشاہ قحطانیؔ:نوں دومی ھبر رسم الخط ئیگ اِنت۔ اِے تک ء کمے نگیگی ھست اِنت۔ اے ھما مسیت ءِ دار اِنت کہ ایر کنگ ھم نہ بیت ءُ سوچگ ھم نہ بیت۔ پرچاکہ چو کہ سید ہاشمی ؔء پدّر کتگ کہ اگاں ما عربی رسم الخط ء بزورایں تہ بازیں لوزاں شرّی ء گِیشینت ات نہ کن ایں پہ مثال ء گورم، ءُ گُورم یا درد ءُ درد یا گوھر ءُ گُوھر ، گونگ ، گُونگ، زبر ءُ زبر ءُ دگہ دگہ۔۔۔ اے وڑیں لبز ماں رومن ء شر تر گِیش ات کن انت۔ ماں رومن ء ھر پیمیں لوزے تو بہ نویس ئے آوتی اصلیں رنگ ء کیت۔ پمیشا منی جند شروعات ء رومن رسم الخط ءِ لوٹوک بوتگ ۔ بلے من پکر کن آں کہ اِے تک ء ھم بازیں جنجال ھست انت۔ مئے سی چِلّ سالانی محنت ءُ مڈّی، بے حسابیں تاک ءُ ماھتاک ءُ کتاب۔ اِے درہ ماں عربی رسم الخط ء انت اِے مڈّیاں ما چونی ء ماں رومن ء بدلینت کن ایں؟ ماں ترکی ء عربی ءِ بدل ء رومن رسم الخط اِش زُرتگ ات۔ بلے اِشکنگ ء مرچاں پدء بجّ اتگ انت۔ اِے جاوراں پہ ما یکّیں صورت اِنت کہ ھستیں رسم الخط ء بہ زُور ایں ءُ گوں چیزے ٹِکّ ءُ نشاناں لوزانی اصلیں رنگ ءُ دروشم ء ظاہر بکن ایں۔
غلام فاروؔق: واجہ ! شمے ھیال ء سید ہاؔشمی ءِ ٹا ھینتگیں نبشتہ رہبند شرّ اِنت یا بدلی لوٹ ایت ؟
انورشاہ قحطاؔنی:من گوں سید ءِ ٹاھینتگیں نبشتہ رہبند ء سد در سد تپاک آں ۔ منی ھیال ء اِے رہبند کہ آئی ء دیم ء آؤرتگ سرجم اِنت البت یک دو جاھاں منی لیکہ کمے جتا اِنت، یکے آنبشتہ کنت: "دیم ء" یا "پُشت ء" بزاں ء، ءِ Adverb ء جنت منی ھیال ء "دیما"، "پُشتا" یکیں لوز اِنت پمیشا بائد انت کہ ھوری ء نویسگ بہ بیت۔ ھمے وڑء آنبشتہ کنت: "تو مردم ئے"منی ھیال ء "مردمے" یک لوز ے پمیشا بائد اِنت کہ اے "تو مردمے یے" نبشتہ کنگ بہ بیت۔
جُست: واجہ! مروچاں ماں بلوچی کتابانی تہ ء سیاسی نبشتانک ءُ احوال باز آیگ ء انت شمے ھیال ء اِے چیز پہ لبزانک ءِ دیمروئی ء شر تر اِنت یا گنتر ؟
انورشاہ قحطاؔنی: اِے ھبر و راست اِنت کہ ما چہ سیاست ء گِستا یا بے بہر بوت نہ کن ایں، چیاکہ سیاست مرچی زند مان ءِ بہرے جوڑ بوتگ بلے ھما سیاسی نبشتانک شرّ انت کہ آبلوچ قوم ءُ ملک ءِ سُوت ءُ نپ ء بہ بنت مہلوک ءِ ناتپاکی، دُوری ءُ نہ وشّیاں کمتر بکن انت ایش پہ یک دومی ءِ پشک ءِ لیٹینگ ءُ شلوار ءِ کشّگ ءِ واستامہ بنت اگاں چریشاں پرشتءُ پروش ءُ ناتپاکی بہ بیت تہ اِے وڑیں نبشتانک تاوان انت۔
جُست: واجہ ! ماں سیاسی پڑء بلوچانی تہ ء ناتپاکی ءُ پرشت ءُ پروش وا ھست اِنت بلے نوں ھنچو گِندگ ء کیت کہ اِے چیز لبزانکی پڑ ء ھم اتکگ انت شمئے ھیال ء چریشاں تاوان باری نہ بیت ؟
انورشاہ قحطانیؔ: ماں لبزانک ءِ تہ ء اِے چیز شرّ انت۔ چیا کہ تاں کہ لبزانک ءِ تہء شرّءُ ھراب ھٗور مہ بیت راست پدّر بوت نہ کنت۔ ماں لبزانک ء مُو رّخ یا نویسکار یا شرگدار ءُ شوھاز کار (محقّق) ءِ دو جتائیں کار انت۔ مُورّخ ترّ ءُ ھُشک، شرّ ءُ ھراب، دروگ ءُ راست درستاں چنت ءُ گوچان ء کنت۔ بلے محقّق (شوھازکار) یا شرگدار شرّ ءُ ھراب ءِ پرک ء درگیج ایت۔ آدان ء چہ پُگ ء جتا کنت ۔ پمیشا من گوش آں کہ لبزانک ءِ اِے پیمیں چیز اِنچو تاوان باری نیار انت۔(۱)
٭٭٭


سرشون:
1۔	بلوچی لبزانک ، جنوری 1993 











ششمی در
 نِمدی











(انور شاہ قحطانی ءِ نبشتگیں نِمدی)

٭٭
 منی ھمدلیں بیل واجہ امیری صاحب!
	سکی ءُ سوری مہ گند ات ئے۔ تئی سوالانی پسُّوءِ ھاترء ماں دشت ء واجہ حاجی داد ا للہ صاحب ء را ماں تمپ ء مُلا اسماعیل ؔء را، ماں مند ء وتی یک دوستے ءِ سرء نبشتہ کتگ ات، پر چا کہ منی وتی جند ء ایشانی بارو ء شرّین معلومات نیست ات ۔ چہ مند ء ءُ تمپ ء منی کاگدانی جواب نہ یتکگ ءُ حاجی داد اؔللہ صاحب ءِ جواب تئی حذمت ء پیداک اِنت۔ شرّانت یا خرب انت تئی دست ء اِنت۔ منی وتی جند ءِ خیال ھمیش انت کہ رندانی نام گپتی (وجہ تسمیہ) حاجی داداؔللہ ءِ گشگ راست انت ۔ حاجی داد اؔللہ صاحب ءِ اے گپ ھم راست معلوم بیت کہ اولی رِند کہ مکران ء آتکگ آفیروزؔ ولد گلوؔ بوتگ کہ گوں وتی ٹکّءُ ٹور ء آتکگ یعنی آمیر شیہکؔ ءِ پت ءُ میر چاکر ؔءِ پیرک بُوتگ۔ اے ھبر ءِ تصدیق فاضل ءِ اے شعر کہ " جی ھما باریگ کہ حلب رندءِ جاگہ ات " کنت۔ پرچا آیک جاگہے گوش ایت کہ 
؂ خبر ما ً کہ فیروز گلو نا مردے نہ ات
چہل ھزار رندئِے گون ءُ جنگی کیوہ ات
	معلوم بیت کہ فیروزؔ ولد گلوؔءِ لشکرءِ کماش کِیّاؔ بُوتگ۔ رندانی چہ حلب ءِ آھگ ءِ، قریشی بوھگءِ سر ء مئے گوستگین شاعر یک را ہ انت!

؂نویسندہ بوھیرو ابن ء جلب
کہ ذا ت اش قریش ھست ءُ ملگ اش حلب
	چہ ایشی ء چہ بغیر ادء اے ھم ھبر مشہور اِنت کہ چیزے رند چہ برّءِ عمان ء اتکگ انت ءُ آھانی ذات ء را دنیگا برّ گوش انت۔ بنیادی طور برّ رند منی انت بلکیں رندء گوں رنداں سانگ بندی کنگ ءِ سبب ء رند بوت انت۔
	ایشانی گوشگ انت کہ برّ مسقط ءِ نیمگ ءِ یک علاقہے ات۔ کہ آئی ءِ شیخ عمان بوتگ۔ عمان ءِ کسترین برات ءِ نام قحطانیؔ بوتگ، ایشانی درمیان ء مالی جھگڑا بوتگ۔ قحطانؔ ء زہر کتگ ءُ مکران ء اتکگ۔
	واجہ امیری ! من وتء ر ا پمیشا قحطانیؔ گوش آں ۔ پرچا کہ منی پت ء ثابت کتگ کہ ما قحطانؔ ءِ چُک ایں ءُ مئے ذات ء را دنیگا برّ گوش انت ۔ اے نام منء را پت ء پر کتگ۔ واللہ اعلم بالصواب۔
	واجہ امیری ! اے شاعرانی صحیح تاریخ پیدائش ءُ وفات رس ات نہ کنت۔ قومیؔ صاحب گوش ایت کہ فاضلؔ سن 1885ء ء وفات بوتگ ءُ آئی پیدایش تاریخ نہ رس ایت۔
	داد و ؔشاعرے باروء من ھچ زانت نہ کن آں ۔ صرف آئی ءِ نام اِشکتگ ۔ آئی ءِ شعر ھم منی کِرّء نیست۔
شاعرحسن اولیاؔ پنجگوری بوھیرؔ اول ءِ وقت ءِ مزنین شاعرے بوتگ کہ آھاں اُسرہ پسوی شعر گوشتگ تقریبا ً تقریبا ً ایشاں دہ، دوازدہ شعر گوشتگ ءُ تمام کیچ مکران ءِ تاریخ ھمے شعرانی توکء انت۔ پرچاکہ پنجگوری حسن ؔء پنجگور ءُ بوھیرولد جلب ؔء کیچ ساڑا تگ ایشانی سے شعر من ء دست کپتگ۔ باقی شعر نہ رس اِت انت۔ من اے شعرانی واستاتمپ ء ملا اسماعیلؔ ء را نبشتہ کُت کہ پہ من دیم اش بہ دئے۔ لیکن آئی ء صر ف سے شعر دیم دات۔ باقیانی دیم دیگ ءِ واستاوقتیکہ من زیادہ گوشت گڑا دشت ء منی سرء کاگد ے نبشتہ کُت ءُ دیم دات آ خط تئی خدمت ء ھم پیش انت ما ءُ مئے محلوق ءِ جاھلی ء بچار ۔ فاضل ؔءِ وقت ءِ شاعر۔ ملا بہادرؔ مراستانی دادوؔ پرومی ھم بوتگ انت۔
	واجہ امیریؔ صاحب! ایشانی جُست ءُ پرس ءُ پٹ ءُ لوٹ ءِ واستابازیں دردء سری لوٹ ایت۔ منی وتی جند ء تر ّءُ تاب نہ بیت کہ ایشانی مردم پد ءُ سوج ء بہ کنت ءُ تربت ءِ جند شُتگیں جاگہے۔
	ادء بغیر چہ قومی ءِ کِرّء بادم دگر جوانانی دیمء۔ بلوچی زبان ءِ نام ءِ گرگ ءُ شاعرانی نام گرگ یک مزنیں گناھے۔ اگاں من ڈنّ ءُ گوراں نبشتہ بکن آں تو ھچ فائدہ نہ دارایت۔ پرچا کہ دنیگا ما چہ ھدّء زیادہ جاھل ایں۔ مند ء من وتی یک سیادے ءِ سرء نبشتہ کُت کہ تو پہ من فلان ء شعر ء دیم دئے۔ حالانکہ منء را چرائی ء ھمے امید انت کہ اگاں من آئی ء چہ یک لیڑھے بہ لو ٹ آں آ نانہ کنت۔ تا ھم آئی ءِ شعر شش ماہ ء ءُ پد دیم دات۔
	واجہ امیریؔ! منی کوشش انت کہ من کوھنیں شاعرانی شعراں ، حالاتِ زندگی ، تاریخ وغیرہاں یکجا ہ بکن آں ءُ انشاء اللہ تعالیٰ آہستہ آہستہ درستاں کن آں تو وتی ھاتر ء جم دار کہ من ھشک ء نہ نشتگ اوں۔
	باقی تو منء را گوشتگ کہ مئے چم گوں شما مکرانیاں سک انت۔ واجہ ! اے نادانی ء نہ کن اِت ۔ چمّاں پہ ما سک مدے اِت بید****ھر چی کن اِت شما وت بکن اِت۔ مئے نیمگ ء شمار ا آپ بارت۔ ھنچو کہ من ترا گُشت ۔ دنیگاادء بلوچی زبان ءِ نام ءِ گرگ ءُ ایندگر کار مزنیں گناہ انت۔
	اے ھمے نوکیں نوجوان کہ ماں کراچی ء ، کوئٹہ ءُ لاہور ء ماں کالجاں وانگ ء انت ۔ ایشاں وتی زبان ء گوں محبت ءُ دوستی نیست ۔ باقی آکہ جاھل انت ۔ آھانی گپ نہ بیت۔
	انّوں مئے بلوچانی ھر یک چیزے ماں جہلیں ژیمبءُ آگارانی تہ ء کپتگ کہ آگوں دوچار مردم ء ڈن ء در نیا انت۔بلکیں آھان ء در کنگ ءِ واستا تمامیں راجء را یکپارگی زٗور جنگ لوٹ ایت۔ 	(واعتصموا بحبل اللہ جمیعا ً)
	واجہ امیری ؔ! تو منء ر ا بلوچی شاعری ءِ وڑا نی جُست کتگ ۔ منی نزدیک ء بلوچی شاعر ی ءِ ھشت وڑ انت۔
1۔شعر	2۔زہیرگ	3۔لیکو	4۔ڈئیکو	(ڈیھی) 5۔نازینک 6۔ صفت	7۔ سوت	8۔ موتک
	ضلع نوشکی، ءُ مری ءِ زبانزانتانی خیال اِنت کہ لیکو، ڈئیکو، زہیرگ، یک چیز انت لیکن من ایشانی پٹ ءُ لوٹ یکم جنوری 54 ء شروع کتگ ءُ بازیں جُست ءُ پُر سے ء چہ بعد من ھمے نتیجہ ءِ سرء رس اتگ اوں کہ ھر یکے جتا جتا انت۔ ایشانی بارو ء ترا ھم دیم ءِ ٹپال ء نبشتہ کن آں۔
	واجہ من تئی باز منتوارآں کہ ترا را بلوچی آگے مان ۔ ءُ تو بلوچانی گوستگیں کارنامہاں زندگ کنگ لوٹ ئے۔ منی دعا اِنت کہ خداترا توفیق بدنت ءُ اے خاکسر ء را ھم قوم ءِ یک ادنا ئیں غلامے بہ زاں۔ ترا ھرچی جُست ءُ پُرسے کنگی بہ بیت دپ ء دوست مدار۔ اگاں من وت نہ زان آں چہ دگہ جاگہے جُست کن آں ءُ پرتو دیم دیاں۔ ءُ آئندہ خیال بکن کہ چمودء ٹکٹّی لفافہ دیم مدئے گو کہ منء را شرم کیت۔ امیری ؔصاحب ! باز افسوز انت کہ مارا شومی ءِ سرء لاپ ء جتگ ، بد بختی ء مئے لاپ ءُ پچ مارا درنیا انت۔ ورنہ پنچ ءُ شش ماہ ء تمام علاقہانی دورہ بہ کتیں ءُ شر شرّیں معلومات رس ایت۔ اے وھدی شپ ءِ 12 ساعت اِنت ۔ طبیعت ھم وش نہ انت ۔ ترا اے پدء رخصت کن آں۔ پد ء دیم ءِ ٹپالء۔ (1)
قحطانیؔ بلوچ تربت
٭٭٭















٭٭
واجہ ندو ی دراہ بات ئے!
	پاری تو منی وتا ک ء اتکگ ات ئے۔ من گوں تو بُرءُّ زبان کتگ ات کہ سوگات ءِ واستا ھر ماہ چیزے نہ چیزے المّی ء دیم دیاں۔ بلے من وتی بُرّ ءُ زبان ءِ سرء ا وشتات نہ کُت۔ منی مجبوری ءُ دز گٹّیاں تو وت زان ئے۔ زرّ ءِ سرء یک نبشتانکے دیم دیگ ء آں اگاں پسند بوت گڑا سوگات ءِ تہ ء جاگہ ئِے بہ د ئے۔
	منی نبشتانک ءِ تہ ء باز جاگہء اِملا ءِ غلطی ھست انت بلے من ء بازیں کاٹ ءُ کوٹ تہمل نہ کنت پمیشا پہل بکن اِت۔ پہ من ھر چی کار ءُ حذمتے کہ بیت دپ ء دوست مہ دار۔ درستیں دوست ءُ سنگتاں سلام ءُ درہ بات بہ د ئے۔ دگہ وش انت۔
					تئی وتی انور قحطانیؔ بلوچ

٭٭

			واجہ انور شاہ قحطانی ؔبلوچ
	ما پہ تئی کاگد ءُ نبشتانک ء تئی منّت وار ایں۔ آخر کار شما را خدا توفیق دات ءُ وتی قول ءِ پدء یک نبشتانکے پہ سوگات ء دیم دات ئے۔ تئی نبشتانک ماں ھمے ماہ ء گون اِنت۔(2) 	
						شونکار 
٭٭٭

٭٭
 واجہ عبدالقیوم وشیانی
 چہ تربتء تئی ۸نومبرءِ نبشتہ کتگیں نمدی ۱۶نومبر ء سر بوت تئی باز منّتوار آں کہ تو منء را چہ وتی شرّی ء مکران نمبر ءِ واستانبشتہ کنگءِ صلاہ جتگ تو وتی نمدی ءِ تہ ء اے ھبر ھم پدّر کتگ کہ مکران نمبرءِ جار وتی مہتاک زما نہءِ توکء ھم جتگ بلے تو ستک بزاں کہ تئی زمانہ شش ماہ انت کہ منء رسگء نہ انت بلکن آمئے کھڈّانء کسی سرء نئیت شاید ایشی سوب ایش انت کہ مئے نیمگء آئیء را سابقہ چندہ ر سگء نہ اِنت شاید ایشی سوب ایش انت کہ تو نئے کھڈّانء پہ چندہء اتکگ ئے ءُ نیئکہ ما پہ تو پہ زرّے دیم داتگ ۔تو بے میار میاریگ ما وت ایں تو پدء وتی نبشتانک ءِ تہء زور پِر داتگ کہ سالتاک ء مکران نمبر ءِ کتاب ھمے ماہ ء بنا کنگ بوتگ نبشتانک ھمے ماہ ءِ ھلاسی ء پہ زوت ماں کوئٹہ ء سر بہ بیت نو ں تو وت زانءِ کہ مکران نمبر یک تاریخی چی یے ایشیءِ نبشتہ کنگءِ واستا بازیں پٹءُ پول ءُ مرتءُ مارے لوٹ ایت ۔پٹ ءُ پول مر تءُ مارءِ واستا وھد پکار انت ۔ نوں پانزدہ روچءِ مہلتء چے بوت کنت ۔ پدء اے ھبر ھم چارگءُ دلگوش کنگ لوٹ ایت ۔ وھدے کہ تربت تاں کھڈّانء یک نمدی یے ماں نھ روچء پد سر بیت۔گڑا چہ کھڈّان تاں کوئٹہ ء چنت ماہ لگ ایت ۔نوں پمیشا من وتی دلءِ تبا نبشتہ کت نہ کن آں۔مکرانءِ وجہ تسمیہ ءِ باروء یک گونڈیں و سبکیں نبشتانکے پیش انت۔(3)
٭٭٭


(انور شاہ قحطانی ءِ نامء، سید ہاشمی ءِ نبشتگیں نِمدی)

٭٭
بلوچی سبز بات !
	شارجہ 
 22 اپریل1963 
		انور جانؔ ! چد ءُ گیشتر وژدل ءُ شادان بات ئے!
	 دراجیں مدّتے ء رند چہ انور ء نمد ی یے رس اِت ۔ پہ منی زانگ ء من چوش بے ترک ءُ توار نہ بوتگ آں کہ تو سہیگ مہ بئے۔ بلے تئی گوشاں وشدلیانی ڈُھل ءُ ڈومبانی توار ھنچیں رنگے ء مانشانتگ کہ منی زند ءِ پیسکوکیں توار چو کہ بے تواریں برمشے ء گار بوتگ۔ ھدا ترا ھمے روچاں کنات کہ چو کہ ما بے درانی اُمیتانی آپسرے بوت کن ئے(اگاں گوں زندمانی ء جند اِت ھم مٹ مہ بیت) اے گپّ ء انگت ھم من جُست کن آں کہ نمدی دیم داتگ ءُ ماھانی ماہ پسّو ءِ رھچاری ء نشتگ آں بلے زان آں ساد ھما جاگہ ء سِد ایت کہ بارگ اِنت۔ 
اے ھم گنجے کہ تو انگت من ء گِلگ دئے !
	من ء دیر اِنت ھال سر بوتگ کہ تو تربت ء نندوک نئے ءُ کھڈّانء بُندر بستگ بلے چوش نہ زانتگ کہ مروچاں زبر مان آتکگ ئے۔راستیں گپ ایش اِنت کہ من انگت ھم نہ لوٹ اِتگ اے وانگیاں اے وھدی آنگو دیم بدیاں پر چاکہ دنیگا سے 3 وانگی انگت ھم نہ رس اِتگ انت پد ء چہ آیاں یکے رس اِت ءُ دگہ دو 2 انگت چہ بمبئی ء نیتکگ انت۔ انوں کہ من پہ سردار عبدالرحمن ء دیم داتگ انت ایش پنچ انت بزا ں 1۔انگرءُ ترونگل	2۔برتکگیں بیر	3۔سستگیں دستونک	4۔بلوچی بُنگیجی	5۔جزعم بلوچی انت۔ دگہ دو وانگی "تراپکنیں ترمپ" ءُ "بلوچی سیاھگ" ھر وھد کہ کاینت من اِش دیم دیاں۔
	انور جانؔ ! تو وت زان ئے کہ پکیریں مردمے یاں۔ پہ دگہ رنگ ء نہ گوش آں بلے زرّ ءِ باندات ء۔ اِنگر آنگر کُرتگ ات ءُ پہ وتی نادراھی ءِ درمان دارگ ءِ نیمون ء چہ وتی واجہ ئیں برات ء چیزے زرّ پچ کپتگ ات کہ درستیں زرّ ھمے وانگیانی دیناں شُت انت۔ شمئے باز مہربانی بیت کہ ایشانی بہا کنگ ء جُہد کن اِت کہ مستریں کار انگت دیم ء اِنت۔
	 اے تئی جوانی اِنت کہ "سستگیں دستونکّ" ءِ بارہ ء چوشیں گپّ جتگ۔ منء 
تئی توسیپ ءُ منّت سر ءُ چمان انت۔
	ترا احسان الحقؔ ءُ فضل الحق ؔمُراد بات انت ءُ چہ خدا ھمے لوٹ آں کہ اے نوکیں دھل آزاتیں گُل زمین ء گوں گل ءُ شادانیاں لیب کنات انت۔ چہ منی نیمگ ء آیاں دوستی۔
	نوں زمینانی گپّء جن آں ۔ تولگی، دراجک ءُ لیلکان ھر سئینانی زمین نہ بہا انت ءُ نہ رہن ۔ اے زمینانی چار ءُ گِند ھر وھد تئی واجہ ئیں پت ء کُرتگ۔ پرچا کہ ما ھر وھد ھمائی ءِ اوست ء یلہ داتگ انت۔ تولگی ءِ زمین داں یک مدّتے ھیبتان ء گون بوتگ انت بلے پد ء مستریں اوست تئی واجہ بوتگ ھما سالی کہ من تربت ء کایاں آسالیگیں نمب من بہاکُرتگ ات گڑا ھیبتان ء مزن گریتءُ زاری کُرت کہ من پرچا چوش کُرتگ۔ اے گپ ء ھم جناں کہ آسالی کہُدا بشیر احمدؔ ءِ واجہ ئیں پت ء ھم اے زمینائی بہا زورگ ءِ گپ جتگ ات بلے من نہ منّ اِت۔ ھبر سد ءُ بُن ئِے یک ۔ گپ ایش انت کہ اے زمیناں من ء تا روزگار ء مرچی کول ء تئی گپّ ءِ گوداری گازے نہ رس اِتگ۔
	 ا ے گپ ء ھم جن آں کہ ما اے زمین تئی واجہ ئیں پت ءِ اوست ء یلہ داتگ انت کہ ھما اِش چار ءُ گِند بہ کنت بلے من گِندگ ء یاں من ء ھچ رنگیں سیتّے چہ اے زمیناں رسگ ء نہ اِنت۔ راستیں گپّ ء جُست کن ئے من ء ایشانی بہا کنگ ھم سک تور اِیت۔ بلے انوں من باز تنگ دست آں۔ من ء زر سک پکار اِنت۔ دو مزنیں نادراھی ء من ء گورجتگ۔ یک نادراھی یے ھمیش انت کہ ھر روچ من ء نادراھجاھاں واپینان اِنت۔ ءُ دومی نادراھی بلوچی زبان اِنت۔ اگاں تو زان ئے کہ اے زمیناں تو وتی جند ءِ دست ء کن ئے ءُ ھر سال من ء ھم چیزکے زرّ کمک کُرت کن ئے منی چم سارت بنت۔ کہ چہ ترا ءُ شر تریں دوست نہ گندآں کہ منی چیز ء چو کہ تیگ ء بہ تیمّار اِیت ءُ اگا ں جوانیں بہایے کار انت گُڑا بہا اِش بہ 
کن۔بلے اے جہد ء بہ کن کہ کم نہر ء مہ رو انت، کہ منء زرّ زیات پکار انت ۔ البت اگاں تو وت اِش بہا زور ئے گڑا من زان آں ءُ تو، پرچا کہ منی ءُ تئی میانجی ء دگہ گپّے چِست نہ بیت۔ نوں من ء چہ وتی سرجمیں گپّاں زانتکار بہ کن ۔زمینانی بارہ ء وتی واجہ ء جُست بکن ۔ بلے من ترا تولگی ءِ زمینانی بارہ ء گوشت کن آں کہ دو ٹُکّر انت۔پمنی یات ء یک ٹکّرے سادے ءُ نیم اِنت ءُ دگہ ٹُکّرے بیست (20) گواز اِنت۔ چوناھیگا منی دپتر ء درستیں زمین نبشتگ انت۔ جوان تریں گپّ ایش اِنت کہ تو چہ وتی واجہ ء جُست بہ گِرآترا سرجم ء گُشت کنت کہ تولگی ءُ دراجک ءُ لیلکان ء چُنت ساد انت ءُ چُنت گواز۔دگہ یک ٹُکرے کُنچتی ء اِنت بلے آئی ءِ بارہ ء من ھچ گوشت نہ کن آں پر چا کہ دپتر انّوں گوں من اِدء نہ اِنت۔
	سُتکگیں زمیناں مارا دگہ گپّ ءِ جنگ ء ھم نہ اِشت۔ دگہ مجلسے ء دیوان دِرّی یے کن ایں۔								دراہ ءُ وژدل بات ئے۔
	تئی وتی
	سیدؔ	(4)	
٭٭٭













٭٭

		دبی ّ
	 25 جون 1963 
			انور جان! وشّ ءُ جوڑ بات ئے !
	چہ بازیں رھچاری یے ء رند تئی زرّیں نمدی پمن سر بوت۔ اے بہمانگی گپّے کہ شمئے واجہ گوش اِیت کہ منی زمین باز واھُند انت یا باز مستر ی انت من ھر وھد واجہ ءِ جند زمینانی مستر ءُ کستر کُرتگ۔ اگاں ناں چتور آئی ءِ نام گپتگ ات۔ اے گپّ راست اِنت کہ انّوں ھیبتانؔ ء گون انت بلے واجہ ءِ جند چہ اے گپّ ء زانتکار اِنت کہ من ھیبتان پہ بُنُکّی مستر نہ کُرتگ ءُ من واجہ ء گوشتگ کہ ھرچ رنگے کہ شر ترز انت گوں زمیناں بہ کنت۔ ءُ من ھر وھد گوں آئی ءِ شور ء ھم شور بوتگ آں۔
	دومی گپّ ایش اِنت کہ اے زمینانی سر ء دگہ کسّ ء واجہی نیست۔ منی ناکو ء گوں اے زمیناں ھچ کار نیست ءُ ھمے رنگ ء منی برات ھم گوں ایشاں ھچ رنگیں سر ءُ کار نہ دار انت۔ پمیشکا چہ اے گپّ ء دلجم بہ بئے کہ من اے زمینانی بارہ ء ھر چے بکن آں کس منی سر ء ماں ترّوک نہ بیت۔تو وت شر تر زان ئے کہ من ء انّوگیں وھد ء زرّ پہ وتی درمان دارگ ء پکار اِنت۔ البت اِے جُہد ء بہ کن کہ شر تریں بہا یے بیار انت۔ چہ منی نیمگ ء ترارُکست اِنت۔ ھمے تولگی ءِ گواش ء بہا بہ کن ۔ گودار ءِ نادرھجا ہ ء Hospital کریم بخش نامیں مردمے کمپاونڈر اِنت کہ اِے ورنا میّا حاجی غلام رسول ءِ بچّ اِنت کہ باز مشہوریں مردمے۔ اِے حاجی امان اللہ ءِ گوھار زتک ءُ زامات اِنت۔ زمین ء کہ بہا کن ئے زرّاں ھمیشی ءِ دست ء آئی ءِ نشان ایش اِنت:
		کریم بخش ولد میّا حاجی غلام رسول کمپاؤنڈر سِول ھاسپٹل گوادر۔
	زرّاں کہ آئی ء دئے من ء ھم زُوت سہیگ بہ کن!
	نوں گپّ سر آتکگ وانگیانی۔ من باز بہمنتگ آں کہ دنیگا منی وانگی سردار عبدالرحمن ء نہ رس اِتگ انت ءُ گپّ ایش اِنت کہ من ء باز دیر انت کہ گوادر ءِ راہ ء من وانگی دیم داتگ انت۔ من مرچی یک نمدی یے پہ تاجیلی گوادر ء دیم دیگ ء یاں کہ ھر چُنت زُوت بہ بیت ھمے وانگیاں دیم بہ دینت اگاں پہ سردار عبدالرحمنء دیم اِش نہ داتگ انت گڑا من آیاں نبیسّاں کہ تئی نام ء دشت ء دیم اِش بہ دینت کہ تو آیاں شر تر بہا کنگ ءِ جُہد ء بکن ئے۔
	اِے ھم زوراکی یے کہ اِے رند ءِ نمدی درست زمین ءِ گپانی دیناں شُت۔ دگہ یک گپے ھم مئے وتیگی نہ بوت۔ اگاں اِے نمدی ءِ پسّو ھر چُنت زُوت تر رس اِیت شر تر انت تاکہ دیم ءِ نمدی ء ما وتی جندی مجلسے ءُ بلوچی گپّ ءُ ترانے بکن ایں۔
		چہ منی نیمگ ء واجہ ء باز درہبات بگوش
								سیدؔ (5)
٭٭٭



٭٭
	دبی ّ
	4 اگست1963 
			منی انور وشّ ءُ دراہ بات ئے !
	تئی نمدی من ء سر بوت۔ من بہمنتگ آں کہ تئی وجہیں پت ھمودء اِنت ءُ انگت ھم ھیبتانؔ چوشیں بے سر ءُ بُنیں گپّ جنت۔ راست ایش انت کہ واجہ اسماعیل شاؔہ ء اِے زمینانی تہ ء بہرے نیست ءُ انور شاہؔ ء ھم ھچ رنگیں اڑے نیست۔ شر تر ھمیش ات کہ تو پیسر ء من ء چمے گپّاں زانتکار بہ کُتیں۔ انّوں کہ تو پہ انور شاؔہ 1 ءُ اسماعیل شاؔہ2 ء نمدی دیم داتگ آیانی پسّو ءِ رہچار ببے۔
	تئی واجہیں پت ء سد یا سد ءُ پنجاہ کلدار چہ ھیبتانؔ ء پچ گپتگ ءُ یعقوب ؔء داتگ کہ یعقوب ؔچہ وتی "مقدمہ" ء پشومان بوتگ ءُ پہ ھمے کلدارانی رسگ ء منّتوار بوتگ۔ءُ پد ء ھمے " مقدمہ" ءِ وھد ء ھم منی وتی جند ء ماں سرکاری دپتر گوادر ء نبشتگ کُرتگ ءُ داتگ کہ منی زمینانی "کُل اختیار" تئی واجہیں پت ئیگ اِنت دگہ کس ء ایشانی سرء " حق" نیست۔ پمیشکا من ھر وھد تئی واجہیں پت وتی زمینانی مستر زانتگ ءُ انگت ھم زانان ئِے۔
	چہ منی نیمگء منی اِے زمین تئی جند ئیگ انت ءُ ھمے بزان کہ من تئی گور ء بہا کُرتگ انت۔ زمیناں تو وتی دست ء بزور۔ چہ وتی واجہیں پت ءِ اجازت ء پر چا کہ اِے 
__________________________________________
1۔سید ءِ برات		2۔سید ءِ ناکو (پت ءِ برات)
زمینانی" مختارنامہ" من ھمائی ءِ نام ء نبشتگ ۔ ھر کس کہ ترا جُست کنت تو بگوش کہ تو اِے زمین چہ من بہا زُرتگ انت ءُ من چہ تئی گور ء زرّ بُرتگ انت۔ اگاں تو لوٹ ئے من چہ ادء یک " قبضے" نبیس آں ءُ دیم دیاں کہ من وتی زمین گوں انور شا ہؔ ء پہ اِنچو کلدار ء بہا کُرتگ انت ۔
	انچوش کہ من شمارا نبشتگ ات کہ ھمے زمانگ ء کہ یعقوبؔ اڑ کنت من گوادر ءِ " تہصیلدار ءِ دفتر ء نبشتگ ءُ داتگ کہ منی زمینانی مستر ءُ کستر درست واجہ میر غلام شا ہؔ اِنت پمیشکا دگہ کسّ ء آیانی سر ء " دست دعویٰ" نیست ۔ تئی واجہ زمیناں وتی جند ءِ دست ء بزور اِیت ءُ پد ء تئی دست ء بہ دنت۔ اِش گُڑا من ءُ تو وت ماں وت ھر رنگ ء برات ایں۔
	چہ گوادر ء انور شاہؔ یا اسماعیل شاہ ؔءِ نیمگ ء ھر جوابے کہ کیت ھم من ء زوت زانتکار بہ کن۔
	وانگیانی بہا کنگ ءِ جُہد بہ کن اِت۔
	ھیبتاؔن ء چوش بگوش کہ بیست سال اِنت کہ تو زمیناں کار کن ئے ءُ ورئے ءُ ترا کسّ ء ھچ نہ گوشتگ نی تو وت ء پجّاہ نیارئے۔ بگوش ئِے کہ سالے 500 کلدار من وتی زمینانی ھاک بوھر چہ تو لوٹ آں ءُ بیست سال ءِ ھاک بوھر=500x20 10,000 کلدار بنت۔ اگاں تو چہ شیتانی ء دست نہ کشّ ئے وت ھمود ء کایاں ءُ دہ ھزار ءِ ھاک بوھر ء چہ تو لوٹ آں اگاں ناں مردم بے ءُ شِہم ببے ءُ بہ نند ءُ وت ء بے اُمیت مہ کنائیں۔
	تئی 
	سیدؔ (6)
٭٭٭	

٭٭

	شارجہ
	15 دسمبر 1963 
			انور ! وش دل ءُ شادان بات ئے !

؂ چم منی بے روک بوت انت راہ ءِ بازیں چارگ ء
نوں اگاں کائے منی دیدگ ترا گنداں چتور
	چہ باھنداں سرّیچیں زِرد چوشیں بے تواری سگّ اِت نہ کنت ءُ نہ براہ اِیت ئِے۔ ھمے رنگ ء نیلبومیں زِر اگاں بے گوات ءُ گورم بہ بیت چہ پرہ دامنیں ریکے ء گہتر نہ بیت۔ من ء شات نہ بئے کہ ترا تمپ ءِ سُہیل کوہ ءِ دامن ء کور کرودکرّ ءِ گتاں ءِ دمبانی ھمدر ور بہ کن آں یا کہ کور ھوران ءِ دروازگ ء ترا بگوازین آں ءُ بند بند ءُ ترّ ءُ ماں ترّ ءُ انگرّیں کوھدرانی بے تواریانی میار بہ کن آں کہ چمے راہ ء دشت ءِ کوچّگاں برے ھارے پہ پیر بُگاں رس اِیت ءُ برے چُلّڑے پہ ایراپگاں کہ چمیشاں دو ءُ چار ساد زبادیں مِلک پہ من ھم چو مسک ء انت کہ اگاں ٹپاّں درمان نہ بنت بلے چوتئیں براتے ءِ دو ستارے ءِ جیگ ءُ گیوار ء آتار کن انت کہ ھم پہ من چہ سوبے ء کمتر نہ اِنت۔
	منی گوستگیں نمدیانی پسو گارانت۔ راستیں گپّ ء جُست کن ئے من وتی بار دیر اِنت بستگ انت کہ بلکیں چہ تئی داتگیں اُمیتاں من پہ وتی درمان دارگ ءِ پد ء یکدیمے رھادگ بباں بلے بہمنتگ آں کہ نہ کلوھے کیت ءُ نہ نمدی یے ءُ نا ں کہ دُرّیں درہبات ءُ گُلیں دروتے۔ 
	منی و انگی تُربت ء انت ءُ شما لبز کُرتگ ات کہ بہا اِ ش کن ایں ھم چہ آیاں ھچ ھالے نہ اِشکن آں۔ اگاں زند ء دگہ لہتے مُردگیں روچ انگت پشت کپتگ گُڑا زان آں وشّ ئے کہ ایشاں ھم تئی نمدی ءُ سر ھالانی رھچاری ءِ وڈالاں بہ دیاں ! پہ سر ءُ چمّ اگاں ترا پہ ھنچو شی شات بنت۔
	ھر ڈول دگہ گپّ نبشتگ کُرت نہ کن آں کہ دو چار روچ اِنت کہ جوڑ نیاں بلے ایشی ءِ بزانت ایش نہ اِنت کہ چہ تئی پسّو ءِ رسگ ء پیسر چیر زمین بہ رس آں۔ دلجم بیئے اگاں ھر جاگہے (تُوری سر زمین یا چیر زمین) ء بباں کہ تئی پسّو پہ من سر بیت بلے ھر چُنت کہ زُوت تر بہ بیت پہ من سیتّ انت ءُ دیر تر پہ من تاوان۔
	مزنیں کہدہ ء ءُ دگہ دوست ءُ دسبرادراں درہبات ءُ گونڈواں دوستی۔
									سیدؔ (7)
٭٭٭






٭٭

	شارجہ 
	27پروری 1964 
واجہ انور قحطانی ؔوشّ ءُ جوڑ بات ئے !
	چہ بازیں رہچاری ء رند تئی نمدی پہ من سر بوت۔ تو وت زانت کن ئے کہ من پہ تئی اے چاریں گالاں چنچوں رہچار بوتگ آں۔
	تئی نمدی دیم نہ دیگ ءِ نیمون ء من چون پروشت کن آں کہ بیکہ منّگ ء دگہ راھے نیست۔ ھمے گنجے کہ چہ ماھے دو ماہ ء رند نکشیں پوش چہ ٹپالجاہ ء رس اِیت۔
	زمینانی بارہ ء من شُما را پیسر ء نبشتگ ات کہ ھر چ راھے کہ جوان تر زان اِت ھما ڈول ء بہ کن اِت۔ اگاں تئی زانگ ء ھمے رہبند برابر اِنت من ء دگہ گپے نیست۔ انچوش کہ پیشتر ا تئی واجہ، من ھمے زمینانی کستر ءُ مستر کُرتگ ھمے رنگ ء ترا زان آں۔
	تئی نبیسگ ءِ پدء بزاں تولگی ءِ چلّ گواز ءُ دراجک ءِ نیم ساد یکجا کُرتگ انت ءُ سے ھزار دیم ء گوں ھیبتان ء بہا کُرتگ انتءُ لیلکان ءِ زمین تو وتی دست ء زُرتگ۔ انچوش کہ پیشء من گوشتگ تو ھر چی کہ کن ئے پہ منی سیت ء کن ئے۔
	تو وت شر تر زان ئے کہ من ء زرّ سکّ پکار اِنت ءُ ھر چُنت زُوت بہ بیت سئیں ھزاریں کلداراں یکجا پہ من دیم بہ دئے۔ اگاں من ء زرّ پکار مہ بوتین انت من اِے زمین ھجبر بہا نہ کُرتگ اِت انت ۔ پمشکا اگاں تو چہ وت دگہ دوھزار کلدار پِر اِش بہ کن ئے ءُ پہ من پنچ ھزار کلدار یکجا دیم بہ دئے تئی باز منّت وار باں۔ تو گڑا چہ ھیبتان ء وت زرّاں بہ گِر۔
	 تئی گوشتن ءِ پد ء من یک دگہ کر پاسکے ءِ سر ء زمینانی گوں تو بہا کنگ ءِ منّ نبشتگ ءُ دیم ئےِ دیگ ء یاں۔لیلکان ءِ ھمے سادے نیم زمین ءِ دلگوش ء بہ کن بلکیں دیم ترا ڈکے ء بئیت۔
	اُمیت اِنت کہ تئی واجہ ءُ برات وشّ ءُ جوڑ انت۔ چہ منی نیمگ ء درستاں درہبات بگوش۔ ھاں وتی گونڈواں چہ منی نیمگ ء دوستی۔
	لہتے روچ بوتگ کہ کمیں نا جوڑ بوتگ آں دیم ءِ نمدی ء جند ی گپّ جنگ بیت ۔ البت اِے جُست ء کن آں کہ تو منی وانگیانی بارہ ء گوں عبدالرحمن ء چے کُرت۔
														سیدؔ(8)
٭٭٭








٭٭
	دبی ّ
	یک جون 1964 
				واجہ انورؔ قحطانی !
	منی نمدی و پہ ترا سکّ زُوتّ سر بوتگ۔ تئی گوشتن ء بزاں چہ بیست ءُ سے روچ ء رند۔ چہ دبی ّ ء دانکہ کراچی نمدی یکّیں روچ ء رس انت۔ زان آں دگہ سے ھپتگ چہ کراچی دانکہ کُڈّان ءِ پند اِنت۔ شمئے سرکار ء شاباش اِنت۔ 
	جی ھو! زرّ گوادر ء سر بوتگ انت ءُ من ء زانتکار اِش کُرتگ۔ تئی باز مہربانی۔ پہ منی کار ء تو اگاں دلسیاہ نہ بئے بلے زرّاں کہ گٹّ ءُ گسی کُرتگ آئی ءِ راہ چون اِنت۔
	 آسالی تربت ء توارس ءُ ھیکّار اِت ئے کہ زرّ نیست۔ پہ ترا بزّگ بوت ءُ لوٹ اِت دیّان ء مئے اِشکُت ءُ ترا کول ء تئیگ ء زرّ دار کت، بلے مانیِ گندگ ء ایں کہ تئی ھمے ھزگاری ترا چہ نیزگاراں دُور کشّگ ء اِنت۔اگاں اِے زرّ انی نادراھی ترا یلہ مہ دنت ما بے وس بئیں ءُ پدء دستاں بُرز ء کن ایں کہ پدء گوں ما ھم مجلس ءُ دیوان نہ بئے۔ تو چے گوش ئے؟
	تو سے درمانی شوھاز شہمے ( ٹارچے) لوٹ ئے اگاں بہ منّ ئے من سی (30) درمانی یے دیم دیاں بلے کے کاراِیت ئِے۔لہتے روچ پیسر ء واجہ مرزا نصرت اللہ چہ مکّہ ءِ زیارت ء آتکگ ات بلے گماں کن آں کہ شُتگ ۔ ھر رنگ ء من جُہد کن آں کہ کسے بیار اِیت ئِے ۔ دگہ چے لوٹ ئے ؟
	یک دگہ نمدی یے من پہ ترا دیم داتگ کہ من چہ تو لچہ ءُ نبشتانک لوٹ اِتگ ۔ زُوتّ دیم اِش بہ دئے۔
	اگاں تو دشت ءِ لچّہ کار عبدالنبیؔ بوھیرؔ، بوھیرؔ عبدالنبیؔ، عبدالنبیؔ بوھیرؔ ءُ بوھیرؔ عبدالنبیؔ بزاں ھر دوئیں عبدالنبیؔ ءُ ھر دوئیں بوھیرؔانی بارہ ء سرجمیں زانتکار یاں بہ نبیس ئے تئی باز مہربانی بیت۔
		پیشگال									 سنگت رفیق

	’’کلات‘‘ فرانز کافکا ءِ نامداریں گدار ’’THE CASTLE‘‘ ء رجانک اِنت۔ اے گدار کافکا ء جرمن زبان ء نبشتہ کتگ ات کہ آئی بازیں کارانی وڑا اے ھم ناسرجم ات کہ آئی ءِ مرگ ء پد سرجم کنگ بوتگ ۔کافکا ءِ گشگ ءِ رد ء گدار ءِ ھما بامرد کہ کلات ءِ میتگ ء آتکگ بلئے میتگ ءِ مردم پہ آئی ء منوکی نہ انت ھمے میتگ ء داں وتی مرگ ء بجل اِت بلئے دومی نیمگ داں مرگ ءِ ساھت ء میتگ ءِ مردم آئی ء را پہ وتیگی مکن انت( گدار تہا ھنچو کنگ بوتگ) کافکا ۱۹۲۴ ء چہ سل ءِ نادراھی ء بیران بوت۔ وتی بیرانی ء پیسر آئی ء وتی دوست تریں سنگت میکس براڈ ء را کھڈن کت کہ آئی ءِ دراھیں نبشتگیں کاراں مان بدارایت ،بلئے میکس براڈ ء حدامرزی ءِ گپ نہ زُرت آئی ءِ بازیں کار سرجم کنائینت ءُ چاپ کت انت ۔چیزے کار آئی ء وت کت چیزے آئی ءِ جنکاں ( کافکا ء وت آروس نہ کتگ ات پمشکہ آئی ءِ جند ء را چک نیست ات) میکس براڈ ء اے دراھیں کار چہ یورپ ء لڈگ ءُ اسرائیل ء آھگ ء پد کت انت کہ آزمانگ ء فلسطین ات۔
	’’کلات ‘‘دنیا ءِ دراھیں مزنیں زباناں رجانک بوتگ ماں بلوچی ء اے کار ڈاکٹر بیزن ءِ بخت ء کپتگ ،بلئے منی نز ء اے آئی ءِ حق اِنت ھوں !ڈاکٹر بیزن ۹۰ دھکء بلوچی لبزانک ءِ کشک ء راہ کپت ۔میڈیکل ءِ وشنیاتکی ء وتی دوستدار لبزانک ءِ عشق ء پراموش کت نہ کت۔ نوں گمان انت کہ آئی عشقء سوب مند کتگ ۔چدءُ ساری آئی ءِ گداردرآمد،البرٹ کامیو ءِ بلوچی اکیڈمی ءِ نیمگ ء چہ چاپ ءُ شنگ بوتگ۔کہ وانوکاں دوست بوتگ ۔ ھما راج کہ آھانی نبشتہی لبزانک دیران بناکتگ آ جہان ءِ نوکیں لبزانکی مڑیاں زبہر بوتگ انت۔اے راج ءُ زبانانی لبزانکی توجیل رجانک انت کہ ھمے رجانکی ھشتانی سرا آ وتی نوکیں لبزانکی ماڑی ء بست کن انت۔اے درچ ء پہ بلوچی ء ڈاکٹر بیزن ءِ عالمی ءُ میان استمانی لبزانکی کارانی رجانک کنگ پہ بلوچی ء توروے۔اگاں کہ اے رد ء گشگ بیت کہ شاعری ءُ آزمانک ءُ گدار رجانک بوت نہ کن انت پرچکہ ھرچ پگر ءُ مارشتے ء یک جوزگی پشدرے گون۔پگر ءُ لیکہ بلکیں رجانک کنگ بہ بیت بلئے ھمے میان ء لبز ءُ پگر ء بندوکیں مارشت ءُ جوزگ پرش انت ءُ بیگواہ بنت، اے گپ پہ شاعری ء بلکیں راست بہ بیت ۔بلئے کلات ءِ وانگ ء وانوک اے توجیل ء دسیت نہ کنت ۔پرچہ اے کافکا ءِ گدار ءِ تب انت یا ڈاکٹر بیزن ءِ رجانک! چیاکہ کلات ءِ وانگ ء وانوک چہ اے نگدانکی لیکہ ء  پہک پروموش بیت ۔اے بابت ء بلکیں اے گپ ھم بستار ءُ ارزشتے بدار ایت کہ رجانکارءِ ساچشتء درجنگ ءِ سنچ چی اِنت؟ پرچکہ کلات ءِ کسہ اولی عالمی جنگ ءِ وھدیگ اِنت بلئے گوں بلوچستان ء  پہ گچین مکران ء سک دپ وارت ۔کلات ءِ راج کاری زند ،میتگ ءِ مردمانی مالی ءُ چاگردی ءُ بیوروکریسی ءِ تبءُ گوں میتگ ءِ مردماں آھانی روءُ دم نوکیں پاکستانی بلوچستان ءِ جاوراں سہرا کن انت پمشکہ وانوک گدار ء را رجانکے نہ مارایت آئی ءِ گمان ء اے گدار آئی ءِ جندے زند ءُ جاور حال ،چاگرد ،مالی جیڑہ ،تہہ سمائی(نفسیاتی) جیڑھانی عکس انت۔
 	گدار ءِ مستریں کارست ’’K‘‘ اِنت آ زمین ءِ کچ ءُ ماپ کنوکے کہ ھمے کلات ء چہ آئی ء رالوٹارینگ بوتگ بلئے نوں کس آئیءِ تب ء نہ انت ءُ میتگ ءِ رھبند ءُ کار پہ kء عجب ءُ منوکی نہ انت ۔عالمی تک ء اے گدار ء را کافکا زونیزم(zeonism) لیکہانی پشدر ء چارگ بیت چیدگی رنگ ء k’’یہودی‘‘ اِنت کہ آ ( عالمی جنگ ءِ زمانگ ء ماں یورپ)زمانگ ء کس آھانی منوکی ء تیا ر نہ ات دومی k ء را یہودی نیکراہ ءِ چلگ(salvation) ءِ ھم چیدگ گشگ بوت کنت ھمے لیکہ ء را ھستانکی فلسفہ ءِ منوکاں گوں وتا برت ءُ ھمگرنچ کت کہ kءِ کلات ء سر بوھگ ءِ تماہ ءُ نہ رسگ ء سیسی پس ءِ سنگ ءِ کوہ ء برگ ءُ سرکنگ ء پد جہل ء بنء بوھگ ،ءِ چیدگ مان گیتگ بلئے اے میان ء اے بے ھال بنت یا پہ کہذن نہ گش انت کہ کافکا بندرا کمیونسٹ لیکہ ء سک اثر مند ات۔آئی ءِ سنگت Max Brod ءِ گشگ ءِ رد ء آئی ءِ وتی اسکول ءِ زمانگ ء مدام وتی سینگ ء کمیونسٹانی نشان ( بیج) جت ءُ پہ کمیونسٹ بوھگ ء کمکء بوت۔بندات ء آئی ءِ زھر ءِ سوب ھم گوں وتی سنگت میکس براڈ ء آئی ءِ زونیسٹ لیکہ ات انت ۔کافکا ءِ گدار The Trial ھم ھمے لیکہانی پُش در اِنت ۔کافکا ءِ زمانگ ء آسٹریا ۔ھنگری ءِ بیوروکریسی ءِ تب، رو ءُ دم گوں یہودیاں ھنچش ات کہ اے گدار ءِ تہا پیش دارگ بوتگ۔ اے درچ ء بلوچستان ءُ پہ گچینی مکران چو ھمے کلات ء انت کہ کلات ءِ واکدار ( اسٹیبلشمنٹ) ءُ یبوروکریسی ءِ دست ء بے وس انت بلئے اگاں ماگدار ء دیمروئی دوستیں لیکہءِ پہلو ء بندگ ءِ جہد ء بکنیں گڈا ایشیءِ ھستانکی فلسفہ ’’ھچی نہ بوھگ ءِ لیکہ ءُ نیکراھی ء ِرکین (salvation) ءِ پش در ءِ بدل ء’’ واک‘ ءُ زور ‘‘ ءِ اسلیں دروشمے نہ بوھگ ءِ معنا درء بنت ۔ھما واک ءُ زور ءِ پش درء کہ کلات ءِ ھستی برجاہ انت زور ءِ جند چہ بنا نیست انت، میان ء مردماں اے پیش دارگ بوھگان انت کہ کلات سک زوراک انت اسل ء گدار ء اے پیش دارگ بوتگ کہ اے اسلیں زور وت میتگ ءِ مہلوکیئگ انت کہ آھاں گشگ ءُ پیشدارگ نہ بوھگان انت کلات ءِ زور مہلوک ءِ کلات ءِ ’’ پشت ‘‘ بوھگ نہ اِنت بلکیں مہلوک ءِ چہ کلات ء ’’سرپدیانی ‘‘ناسرجمی انت ءُ کلات ءِ سوب مندی مہلوک ء چہ اے رازاں دور دارگ انت گدار ءِ تہا پیش دارگ بوتگ کہ بازیں براں مردماں اے رازانی زانگ ءِ جہد کتگ بلئے آ بے سوب بوتگ انت ھمے سوب ء مہلو ک ء سوڈگ کتگ کہ وت ء را چہ کلات ءِ بلاھاں دور بدار انت ءُ ھمے وڑا وتی زند ء (statusque) ء برجاہ بدارانت گدار ءِ تہا کافکا ء اے شون داتگ کہ چاگرد ءِ جیڑھاں وتارا گستا کنگ ءُ وتی جند ءُ کہولء جنجالاں ھلاس کنگ ءِ راہ منوکی نہ انت بلکیں ھمے جیڑھاں ودی کنو ک ءُ سوبانی شوہازگ ھژدری انت کہ آئی ءِ کارست K اے بابت ء وتی جہداں وھدے سوبین بیت گڈا چاریت ءُ پدا سرپد بیت کہ اِد ء کلات ء ھچ ’’بلاہ‘‘ نیست ایوک ء وتی واک ءُ زوراں برجاہ دارگ ءِ ھاترء مہلوک ء ترس ءُ زور ءِ جدیمے ءِ دیمپان کتگ۔ دومی نیمگ ء بے وسیں مہلوک ھمے جدیم ءِ سرگوزگ یا ایشیءِ ھلاسی ءِ بدل ء گوں ھمیشی ء رازی بوھگ ء مجبور انت کہ کلات ءِ واھندانی مستریں واھگ انت۔
	کلات ءِ اسلیں کسہ ء را گوں وتی بندری معنائی پہناتاں ماں بلوچی رجانک ء ڈاکٹر بیزن سوبین بوتگ ۔کلات ءِ وانگ ء وانوک ء سما نہ بئیت کہ آرجانکے وانگاں انت بلکیں آئی ءِ گمان ء اے کسہ ی’’زید ءُ کرد کارست گپتار آئی ءِ جندءِ وتن ئیگ انت ۔دومی چیز کہ ڈاکٹر بیزن ءِ رجانک ء چہ آئی ءِ ھم گنگلی آں جتا کنت آئی ءِ زبان انت رجانک ءِ ھاتر ء لبزانی گنج ھژدری انت پرچکہ گدار ءِ ھاتر ء تب مجوزگ،مارشت ،پگر ءُ چاڑانی جتا جتائیں لبزانی زلورت ءُ ھاجت بیت ءُ اگاں اے لبز دست مہ کپ انت گڈا رجگ ءِ کار جوان بوت نہ کنت۔نوں بلوچی نبشتہ کا رھنچو اردو زدگ بوتگ انت کہ آئی ءِ جندءِ نبشتہی مارشتاں گوں ھوں رجانک ءِ گمان بیت ،چوکہ نمار ءِ وانگ ( کنگ) خدا ء من(خدا ء بچار) نوک گندگ ء نیاآھگاں انت ( نوک گندگ نہ بوھگان انت) گیشتریں رجانکارانی تہا ردانی ھنچیں دروشم گندگ بنت بلئے ڈاکٹر بیزن ء را تنیگا اے گوات ء نہ جتگ آ بلوچیءِ اسلیں Structure ءِ دورشمء زانت ءُ پجہ کار ایت پمشکہ آئی چوcolloctive consciouise ء Structure بلوچی انت چریشی ء زانگ بیت کہ بیزن ء چو لہتیں نبشتہ کاراں بلوچی نہ ونتگ ءُ در نہ برتگ بلکیں اے آئی ءِ روح ءُ ارواہ ء ھوار انت۔
	چونا اے خدائی دادے ،پہ ھذمت ءُ جکانسری ء گرگ نہ بیت دگہ چیزے کہ ڈاکٹر بیزن ء را چہ وتی ھم گنگل ایں رجانک کاراں جتا ءُ گستا کنت آئی ءِ تچک ء چہ انگریزیء رجانک کنگ انت ایشی ءِ معنا ءُ مطلب ایش نہ انت کہ انگریزی ء چہ جوان تر رجانک کنگ بوت کنت بلئے بقول شاہ محمد مری ئیگ ء اردو والا ھرچی رجانک بکن انت وتی منافقی ،رپک ءُ ھنراں درنہ کپ انت ( ایشی درور ھست انت) کہ ھرچی دل ء مکپ اِت آئی ء درکن ءُ اے وھدء اردو ء اے رواج انت کہ ھرچ گدار ءُ کسہ گوں وتی تب ءُ چاڑ ء بدل بکن اے رد ء چہ انگریزی رجانک کنگ ء ڈاکٹر بیرن چہ اردو والھانی اے دزماجنی ء رک اِتگ۔ ادا من اے گپ ء ھم گشگ لوٹاں کہ گدار ءُ کسہ نبشتہ کنگ ء نبشتہی نشانانی ( punctuations) مزنیں ارزشتے است پرچکہ گدارءُ کسمانک ءِ تہا کارستانی گپانی گیشینگ ءُ گالوار( Tone) ءِ زانگ ءِ ھاتر ء نبشتہی نشانانی کارمرزی زلوری انت ( ایشیءِ سرا واجہ عبدالصمد امری ءِ نبشتانکے ھم ھست) بید ایشی ء کارستانی تب ءِ زانگ گران بیت بلئے جہندم چہ رجانک ء !بلوچ گیشتریں آزمانک کار ءُ گدار نویس چہ ایشی ء نابلد انت ،رجانک کار ءُ نبشتہ کار بایدیں اے درگت ء دلگوش بکن انت ءُ واجہ ڈاکٹر بیزان ھم۔

					بلوچی سبزبات
					ذگران کتابجاہ،کوئٹہ
						۲۰۱۵،۱۱،۳۰


			 ٭
	جہل بیگاہ ات ،وھدے کاف میتگ ء سر بوت۔میتگ ء برپ رچگ ء ات ۔وھدیکہ مزنیں قلات ’’کوہ دومُگ‘‘ تہاری ءُ مج ء اندیم اِتاں ،رژنائی ءِ شہمے نیست ات کہ قلات پدر ببوتیں ءُ زانگے بداتیں کہ قلاتے است۔کاف تاں باز وھد ء میتگ ءِ شاھدگ ءُ دار ءِ پھل کہ میتگ ء گوں دگ ء ھوار گیجگ ات ۔ایشی ءِ سرا اوشتات ءُ ھیالانی تہا پچیں آزمانے چاراِت۔دیم ء روان ء آئی ء پہ شپ ءِ روچ کنگ ء یک جاھے ءِ بند ءُ بوج کنگی ات۔ متیگ ءِ مساپر گس ءِ دپ پچ ات بلئے لوگ واجہ چہ آئی ءِ ناگتیں آھگ ء دل تپّرکہ ءُ دل ء سک نہ وش ات۔پرچکہ آئی ءِ ھاتر۱ ء لس نندگ جاہ ءِ انتزام نیست ات ءُ آئی ء را ھمے گشگ بوتگ ات کہ آ شپ ء پگانی کوٹی ءِ تہا شپ ء روچ بکنت،کاف ء ھچ ڈولیں اینُگر ءُ آ نگر نہ کت ءُ رزا مند بوت ءُ کوٹی ءِ برزی تبک ءِ چہ، بان ء وتی چیر ء گیجگ ء پگانی گونی یے آورت یے ،آدیم ء لہتیں بزگر نشتگ ءُ وتی بئیر ءِ کیلان دزگلاش اِتنت۔کاف ءِ دل ء گوں آواں گپ نہ لوٹ اِت ۔آئی ء پُگ ءُ پُگانی گونی چیر گیتک ءُ اسٹوو ءِ کش ء تچک کت۔بزگر ءُ دھکان بے ترِک ءُ توار ء نندوک اِتنت۔بے تواریں مردماناں گوں دمبرتگیں چمے چاراں ء آئی چم بند بوتنت ءُ واب کپت۔بلئے دمانے نہ گوست کہ یکے ء آئی ء را جہہ سرینت ءُ پاد کت ۔یک ورناھیں مردے کہ ھمد ءِ جاہ منند ءِ پیم ء ات ،آئی ءِ دیم ء جِک دات ءُ آئی ءِ دپ و دیم چش تامُری(فلمی) کارستے ءِ پیم ء زاھر اِتاں ۔وھدیکہ آئیءِ بروان بز ءُ چم چو کُنری گڈگ ء کسان اِتنت کہ یک دگہ مردمے ءِ کش ماں کش ء اوشتاتگ ات۔ دومی مردم چو زمیندار ءِ رنگ ء ات۔مرد ک ء وتارا قلات ءِ واجہانی زھگ ءُ پجاروک گشت ءُ نرمیں پیمے ء گپے بِنا کت ،ھمے دمان ء بان ءِ کنڈ ء نشتگیں بزگراں ہم وتی دلگوش ہمے نیمگ ء دات کہ گپ ءُ تران بوھگ ء ات۔ ورنا ء آئیءِ واب ءِ گڑینگ ءِ درگتء وتی ارمان ہم گوں کاف ء درشان کت انت ءُ گشت کہ’’ بچار اے میتگ ءِ واھند اے قلات اِنت ۔اگہ کسے ادء گوزیت یاکہ داریت بائد اِنت کہ قلات ء اجازت گرگ بہ بیت۔ بلئے تئی کِر ء چشیں اجازت نامہ نیست ءُ نیکہ تو پیش داشتگ‘‘۔
	کاف چِست بوت ءُ پہ ابکہی آ دوھیں مردمے چاراِتاں ءُ پدا ء درائینت ئے’’کجام قلات ءُ چونیں میتگ؟ اِد ء دگہ قلاتے ھم است ؟
	’’بے شک است ،منی واجہ ءِ قلعہ ھمد اِنت‘‘۔ورنا ء وتی سر شری ء سرینت ءُ گشت۔
	’’گڈا اد ءِ وپسگ ء اجازتے لوٹیت؟‘‘ کاف ء گشئے باور نہ بوھگ ء ات ۔انچش کہ وابے گندگ ء اِنت۔’’ھو! اجازت نامہ المی اِنت ‘‘ مردک ءِ گالوار ترند بوت ءُ آئی ءِ رو ھم پہ کاف ءِ ھاتر۱ ء شر نہ ات۔
	’’شر! گڈا من ء روگ ءُ اجازت نامہ یے گرگ لوٹیت‘‘ ،کاف چہ نپاد ء پاد اتک ءُ وتی کمبلے یک نیمگے دور دات ۔’’ چہ کئے ء ‘‘؟آئی ء چہ ورناھیں مردء جست کت ۔’’ھمے واجہ ء کاف ء پسّہ دات ،’’دگہ راہ نیست؟‘‘۔۔۔۔
	’’شپ ءِ نیم ء واجہ ءِ کرا پہ اجازت گرگ ء روئے؟ ‘‘ورناھیں مرد ءِ گالوار ءِ ترندی انگت ء گیش بوت ءُ یک گامے پشت ء کنزاِت ’’گڈا چون بکناں ۔۔۔ اگہ اے نبوتگیں کارے گڈا شپ ءِ نیم ء پاد چیا کتگ ؟ ‘‘کاف ء نرمیں گالوارے ء پسو دات۔اے گپ ء گوں ورناھیں مرد برانز گپت’’ تو چونیں گپ کنئے ؟ انچو گشئے کہ چہ جنگل ء اتکگے ،من پرے ھاتر۱ا ترا پاد کت کہ تو واجہ ءِ اجازت ء بگر، اد ء اتکگے ءُ زوت اے جاہ ء یل کن ءُ برو! تو انگت سرپد نئیے؟ ‘‘۔
’’منء گنوک مکن ‘‘کاف ء پہ ملنڈ گشت ءُ کمبل چِک اِت ءُ وپسان ء گشت۔
	’’بچار سنگت ! تو نوں شر کنگ ء نئیے من اد ء زمینانی کچ ءُ ماپ ءِ ھاتر۱ ء اتکگ انت ءُ من ء اد ءِ واجہ ء لوٹاینتگ ۔اے مردمانی دیم اِنت من باندا تئی اے وڑیں بدیں گپانی بابتء واجکار ء ھال ھم دیاں ۔مئے آ دگہ مردم باندا سہب ء پیداک اِنت۔ منی واھشت ات کہ برف ءِ ندارگاں بچاراں پمشکا باز براں راہ گار بوتگ ءُ اد ء سر بوتگ انت۔اگاں مہلہ بوتیں من وت قلات ء شتاں ءُ وتی ھال سر کت بلئے شپ بے وھد ات پمشکا شر تر ہمیش زانت کہ سہب بیت گڈا رواں وتی آھگ ءِ ھال ء دیاں ۔تو وتی شری پیشداشت بلئے شر ہمیش اِنت نی کہ برو ۔۔ دگہ اینگو آنگو مکن ۔’’برو‘‘ تئی شپ وش بات میر صاحب پدا کاف ء وتی دیم ترینت وتی دیمء اسٹوو ءِ نیمگا دات۔‘‘
	’’ زمینانی پٹواری ...؟‘‘ آئی ءِ گوشاں مردک ءِ ابکہی توار کپت یکدمانے ءِ ھاموشی ء پد مرد ءِ توار ءِ تہا کمے نرمی اتک ءُ وتی کر ءِ لوگ واجہ ء گوں گپ ءُ سلاہ ء بوت ’’ من ء کسے ء قلات ء فون کنگ ات جست گرگ لوٹیت ‘‘۔
	اے گپ ءِ اشکنگ ء کاف سرپد بوت کہ اے میتگ ء ٹیلی فون ءِ آسراتی ھم است اِنت۔کہ تہاری ء آئی نزانتگ ۔آئی ء وتی دیم ترینت ءُ دل پہ لاپ وپت ۔مساپر گس ءِ مزنیں کوٹھی ءِ تہی نیمگا دگہ درے پچ بوت کہ چمود ء چہ لوگ واجہ ءِ ذال پترت ۔اے دراھیں جاک ءُ سلوات ء  دراھیں مردم گڑینت ءُ جہہ سر ھینت انت۔ہما بزگر ءُ دھکان ھم دلجمیں پیمے ء دلگوش بوتنت پرچکہ میتگ ء پٹواری ءِ آھگ ءُ زمینانی کچ ءُ ماپ ءِ گپ مزنیں کارے ات ۔اے وھد ء قلات ءِ مردم ھم الم ء واب ات اِنت بلئے ورناھیں مرد ءِ ٹیلی فون ء یکے پاد کت کہ آئی ءِ نام ارفریٹز(herfritz) ات ۔اے مرد کہ آئی ء نیم شپ ء دراھیں دنیا اے دیم پہ آ دیم کتگ ات وتی نام ء اسکوئیزر(schawzer) گشت ءُ ھال دات کہ میتگ ءِ مہمان گسء مردمے بید چہ کاگد ءُ کرّاچ ء آتکگ ءُ داشتگ ئے۔وتی نام ء کاف گشیت ۔سی سال ءِ کچ آئی ءِ عمر اِنت،گندگ ء بے باورے، اد ء پہ بے کماری، گونی یے چیرء کتگ ءُ وپتگ ۔من اے مرد ءِ سرا اوست کت نہ کناں وھدیکہ اے جاگہہ ءِ واھند ء دلگوش نہ داتگ ءُ یل کتگ بلئے من یل کت نہ کناں ءُ بزاناں کہ اے مرد کئے اِنت ءُ پرچہ اتکگ ؟ من مرد ء را پاد کناں کہ آ پرچا بید چہ جست ء ادا آتکگ کہ مئے واجہ ءِ ھند ء کس بید چہ اجازت ء آحتک نہ کنت بلئے، مرد ء من ء مان بستگ ءُ گشت کہ ’’آ پٹواری انت‘‘۔
	بگندے من گشاں کہ آ دورگ بندایت بلئے پدا ھم آئی ءِ کرا کاگدی چنڈی بہ بیت کہ آئی ء را ادا لوٹائینگ بوتگ اے گپانی گڈسرا شوازرؔ چہ دومی دیم ء ٹیلی فون ءِ سرءِ مردک ء دسبندی ء ات کہ اے ھال ء زوت بہ گپت ءُ آئی ء را فون بکنت۔ایشی پد گپ ءُ تران بند بوتاں دانکہ فریٹز جست بکنت ءُ سہی بکنت۔
	کاف وتی جاگہہ ء وپتگ ات آئی نہ چک جت ءُ نیکہ دگہ کشے لیٹ ات ۔شوازر ءِ گپ و اھوال ءِ تہا سرپدیں وڑے ء لچی مان ات ءُ دومی مردے ءِ نقص ءُ تاوان بار کنگ مردمے ءِ ھچ پییم ء چک و پد نہ ات ۔انچش زانگ بوت کہ قلات ءِ اندری چست ءُ ایراں ایشیء را سک زانت کارکتگ ۔انچش زانگ بوت کہ قلات ءِ تہا شپ ءُ روچ انچین مردم چاڑ کہ انت کہ دمان ء یک یک گپ ءِ جواب دیگ ء ساڑی اِنت۔گوانکو ءِ توار ء گوں آئی چست کت ،من گشگاناں پٹواری ءِ چھرگ ء نہ جنت بلکہ یک ہنچیں یلا چر ءُ بےء ھنکین ایں مردے۔۔’’اے گپ ء گوں کاف انچو مارت کہ یک انچیں ساعتے کیت کہ اے شواز،ر لوگ واجہ، دھکان دراہ آئی ءِ سرا ارش بکن انت ءُ آئیء را شریں رِدے لٹ بِکّش انت ۔اے ھیال ء گوں آئیءِ جان ءِ پٹ پیژراتنت ءُ کمبل ءِ چیر ء گیگ نہ بوت۔ ساعتکے ء پد ٹیلی فون ء توار کت ۔شوازر پدا جست کت آ تا دیر ء گوں تمبلیء یکے ءِ گپاں گوشداراں بوت چے ردی بوتگ ؟ من ء وت ہما مستر ء انچو گشتگ ات گڈا چے بکناں اپسوز یار ۔۔۔ من اے مرد ء چے بگشاں ،شر نہ بوت‘‘۔
	اے گپ ءُ تران ءِ اشکنگ ء گوں کاف گل ء بال بوت کہ قلات ءِ کارمستراں آئی ء را پجہ آورت ءُ آئی ءِ آھگ ءُ کچ و ماپ کنوکے ءِ جہت ء آئی ءِ را پجہ آورتگ ءُ نوں آئی ءِ عزت اے مردمانی دیم ء ھم ھچ وڑا کپت نہ کنت اے ھبر ءِ اومیت کم اتاں کہ آئی ء را زوت پجاہ آرگ بیت بلئے پدا ھم ادا نندگ یک کم وسی کارے نہ انت ءُ آ ہرڈولیں موہ ء پائدگ چست کنت ۔آئی شوازر ءِ ھیرانیں دیم چارات بگندے آئیء را لوگ واجہ ءِ کوٹی ء روگ ءِ سلاہ بجنت بلئے آ اے دمان ء یک آسودگیں جتاھیں کوٹی ءِ واھگدار ات کہ ہودا پہ گیگ ءُ گور نشت بکنت کہ ھودد ء پسل ء ،صابون، تولیہ پہ وڑ ءُ پیم ایر بہ بنت ۔پدا کس ء آ کار نہ داشت داں بانگواہ آ شر واب کپت بلئے یکے مشکے ء آئی ءِ سرا دور کت ءُ آ چہ واب ء گڑ ینت ۔سہب ءِ ارز ءِ بندگ ء پد آ میتگ ءِ سیل ء پہ ساڑی بوت ۔آ ھال دیگ بوت کہ آئی ءِ ورگ و چرگ ءُ نندگ ء ِ دراھیں ھرچ ءُ درچ قلات ءِ نیمگا چہ بوتگتنت بلئے در کپگ ء پیسر آئےءِ لوٹیت کہ لوگ ءِ واجہ ء گوں کمے ھبر بکنت کہ اے مرد ءِ چماں پٹئے آپ نیست کہ مہمان ءِ ھِزّت ء بزانت ۔بلئے نوں آئی ءِ ھجالتی ء سر جہل ات ۔ دوشیگیں شپ ء آئی ء شریں کار نہ کتگ ات ۔ آئی ء را مرد ءِ سر کمے ارمان بوت ء جست ءُ پرسے بنا کت ۔
ــ 	’’من اے قلات ءِ واھند نہ دیستگ ؟ باریں مردم ءِ کار ء وش بیت کہ نہ بیت؟ مردمے انچو دور ء ادا کیت باریں زر ءُ مال دیگ ء شر انت یا کنجوسکے ؟ بائدیں انچک تکلیفی ء پد مردم کہ واتر روت گڑا کیسگ ء چار پیسہ بہ بیت۔‘‘ 
’’پرے ھبر ء ھچ پگر مکن کس ء آئی ءِ زنگ نہ جتگ ہرکس پہ رازی شتگ ‘‘ ۔
’’بچار من گنگدامے نیاں من وتی ھر کارءِ بدل ء لوٹاں ۔آ تو بہ بئے یاکہ قلات ءِ واجہ ! بلئے شر ہمیش اِنت کہ ھر کارے پیسرا گشینگ بہ بیت۔‘‘
	لوگ واجہ ء تاک ءِ دپ ء کمک زرت ءُ نشت ءُ کاف ءِ دیم ء چمے سک دات اِنت انچش کہ اے سر ھال ءِ سرا گپ ء بے وار اِنت قلات ءِ واجہ ءِ باروا گپ کنگ پر آئی ء گران اِنت وھدیکہ کاف آئی ءِ جاور ھال ء سر پد بوت گڈا آئیء گپ ءِ سر تاب دات ءُ گشت کہ منی کار ءِ ھمراہ پیداک اِنت آوانی ھاتر۱ ء بندو بست کنئے گوں ؟
	الم ء واجہ ! بلئے آئی تئی گوں بگندے قلات ء دارگ بلوٹ ات انچش مالوم بوت کہ لوگ واجہ وتی فائدگ ء نہ لوٹیت ءُ وتی جان ء چہ کاف ءُ آئی ءِ سنگتاں یلہ کنگ لوٹیت۔اے تنیگتی زانگ نہ بیت کہ مئے دارگ ءِ جاہ ماڑی ءِ توک بیت یاکہ ادا ۔پرچہ کہ مارا وتی نندگ ءِ جاہ وتی کار ءِ نزیک ء اڈ کنگی اِنت تاں کہ مئے جند آسودگ بہ بیت ماڑی ءِ تہہ ۔۔۔ مازانت نہ کناں چونیں جاگھے ۔۔باریں مردم ءِ دم در کیت یانا ۔۔۔من وتی وڑا بوھگ لوٹاں وتی جند ءِ تب ء ۔۔۔۔‘‘
	گڈا تو قلات ءِ بابت ء ھچ نزانے ؟ ’’المٗ ء وھد ء چہ ساری مردم ھچ نزانت ۔۔۔اے وھدی ایوکا ھمے ھبر ء زاناں کہ ھمودا مردم سرپد اِنت کہ زمین ءِ کچ ءُ ماپ کنوک کجام شر انت ‘‘
	کاف ء زانت کہ اے مردم ءِ دیوان بے نپ اِنت ءُ ایشی ء چہ گہترھچ نہ نہ بیت ۔پرچکہ اے بے باور ے زوت مردم ءِ گپاں بھیسہ نہ کنت ۔ہمے دمان ء دیوان ءِ سرا آئی ءِ چم یک مزنین ھکسے ء کپت انت دوشی شپ ءِ تہاری ء آئیء ھکس نہ دیستگ ات بلئے تہاری ء شر پدر نہ ات ۔آ ہمے سر پد بوت کہ ھالیگیں ھکسی فریمے بلئے ایشی ءِ تہا مردمے ءِ ھکسے ات کہ پنجاہ سال ءِ کساس ایشیءِ کہنی بوت۔سرے جہل ات پمشکا چمے پہک پدر نہ بوت انت ۔آئی پیشانی پراہ ،پونز برز ءُ دراجیں ریش اِتاں ۔آئی ءِ چپیں دست ءِ سر چپی نیمگ ء سک داتگ ات۔
اے کئی ھکس اِنت ؟کوٹی ءِ واجہ ئے ؟ 
’’نا؟‘‘
’’گڈا کئے اِنت؟‘‘
	’’ا ے ھم قلات ء نشتگ بلئے واجہءِ جند نہ اِنت چشیں قلات ء مردم بازین دوشی شوازر دیست باز وتا پیشداگ ء ات آ ھم چشیں بلاھیں مردمے ءِ زھگ نہ اِنت بلئے قلات ء نشتگ وتارا بلاھے کنت ۔‘‘
’’بگندے ساز جنوک؟‘‘! کاف کنداں گشت،لوگ واجہ ء ھچ نہ گشت نہ کندیتے ۔
’’ھرچیزے بلئے آ ھم زور جنت‘‘ 
	’’تئی دل ء ہرکس ء زور مان کاف ء پہ تژن گشت ‘‘،تئی دل ء من ء زور مان ؟ نا۔۔۔‘‘ ’’منی دل ء ترا زور مان نیست ‘‘ 
	لوگ واجہ ء پہ بزگیں وڑے ء گشت ۔کاف آئی ءِ پسو ء دات ’’ھؤ تئی راست انت تو شر مردم ء پجہ کارے من زوراکے نیاں بلئے انچوکہ ترا زور دوست بیت من ہم زوراک ءِ پہ دل احترام کناں بلئے من تئی پیم ء ایشی ء گشت نہ کناں کہ تو درشان کنئے ۔۔پدا یکے ء آئی ءِ کوپگ ء دست ایر کت ءُ آ حیران بوت کہ اے ورناھیں بچکے کہ تنیگتہ آئی ءِ بروت سبز نہ اِت انت چتور یک پیر زالے ءِ مرد اِنت ۔کاف آئی ءِ بے باوری ء سر پد ات ءُ زانتے کہ بازین گپ ء مکسد نیست پمشکا ھمے وڑا دیم پہ دروازگ ء رھادگ بوت کہ زمستان ءِ سارتیں سہب ء بچار ایت۔
	ڈن ءِ گام جنگ ء گوں قلعہ ءِ برزیں ماڑی آئی ءِ دیم ء مک ات نوں ایشیءِ کد ءُ بالاد شر زانگ بوت ۔برف ءِ چادرے ء مانپوشتگ ات اے وہدی کوہانی سرا برف کم تر اتگ ات ۔وھدیکہ شپ ء کافء میتگ ءِ تہا دور کتگ ات ۔سک برف ات گندگ ہنچش ات کہ برف ءِ زور کوہانی بدل ء میتگ ءِ سرا گیش تر ات کہ اد ءِ کڈک ءُ آوانی در ءُ دریگ ھم برف ء ڈب اِتگ اِت انت۔ برھال قلات ءِ ندارگ کاف ءِ اوستاں چہ در نہ ات ۔اے نہ سک نوک ات ءُ نیکہ کہن ۔ڈریتگیں ماڑی یے بلکیں بازین کسانیں تبک ءِ گس ءُ ماڑیانی ھواریں دروشمے ء بن ھستے ات ۔کہ یکے دومی ءِ برابر ءُ سرو چیر بستگ اتاں اگہ کاف ء مزانتیں کہ اے قلاتے گڈا آ ھم سر پد بوتگ ات کہ اے یک پہ یک کرءُ کش ء ڈکتگیں لوگانی یک میتگے ۔آئی ایشی ءِ برز ء یک برجے دیست کہ دراجی ء مک ات ۔شری ء زانگ بہ بوت کہ ہمے لوگاں چہ یکے یا قلات ءِ چرچ اِنت کہ برزیں برجے ءِ پیم ء برز تر کنگ بوتگ۔کاف ء وتی چم ایشیءِ سر سک دات انت ہمنچکہ آ نزیک ء سر بوت گڈا آئی ھما پگر کہ قلات ءِ دل ء داشتگ ات آ ڈولیں دروشمے نہ جت پرچکہ قلات ءِ دیوال لڑاتگ ءُ سنگ پدر اتنت ءُ لوگانی یکے دومی ء گمپاپونسی ء ایشیء را قلات ءِ بدل ء یک تنگ ءُ تہاریں میتگے ءِ ندارگ ء بدل کرتگ ات ۔ ایوکا ایشیءِ جتاھیں رنگ ہمیش ات کہ تیوگیں دیوال سنگ ءُ ڈوک ء گوں اڈ کتگ اتنت ۔اے نام گپتے قلاتے ات ءُ کاف ءِ ھاتر۱ ءِ ھجالتی ءِ ھبرے ء کمتر نہ ات کہ آ چہ کجا جہہ جتگ ءُ آ تکگ کہ اے ماڑی ء ندارگ بکنت ۔ایشی بدل ء اگہ آ وتی پت ءُ پیروکی میتگ ءِ سیل ء بوشتیں دہ سری شرتر ات آئی ء را وتی میتگ ءِ چرچ ءِ گمبدچہ قلات ءِ گنبد ء برز تر ءُ شر تر گندگ آتک ۔
 	گمبد ءِ وڑ ءُ پیم ء تراشگ ءُ بندگ پہ گیگ ءُ گوم نبوتگ ات۔آ سپائی ءُ ڈولداری کہ اومیت دارگ بوتگ ات ،آئی ءِ نام نشان نیست ات ۔ایشی ءِ گندگء گمان ہمیش ات کہ اے پہ رھبند ءُ دل ءُ ستک نہ بستگ ات انچش کہ یکے وتی گسءِ سر بر ا یک جتاھیں کوٹی پہ چیز ءُ اسبابانی ھاتر۱ ء بہ بندیت یک اسٹورے ءِ وڑیں کوٹی یے یاکہ چپ ءُ چاگرد ءِ ندارگ ء پہ وتی لوگ ءِ برز ء دگہ کستریں بانے بندیت ۔ماڑی ءِ پدی نیمگا آئی دگہ مزنیں بستگیں بانے دیست کہ دراج ات ءُ چشیں ھبادت ءُ مچوکائی ءِ ھاتر۱ء کارمرز بوکیں مزنیں پچیں بانے ءِ وڑا ات ہما کہ پہ ھبادت ء مردم یکجاہ بنت بلئے اے میتگءِ اسکو ل ات پرچکہ آئی چکانی ٹولی دیست انت کہ ہمود ء چہ در کپت انت آ وان وتی ماسٹر چپ ءُ چاگرد کتگ ات ۔اے دراجیں کوٹی گندگ ء کہن ات ایشی ءِ کش ءُ گور باگ ءِ پیم ات کہ اے وہدی برف ءِ ڈگار ءِ ڈول ء تالاں ات چکاں جگہہ کتگ ات کس نزانت چے گشاں ءُ ماسٹر ءِ اے کش ءُ آ کش ء دِرک ءُ دور ء اتنت۔ ماسٹر لاگریں مردمے ات کوپگے لاگری ء مک اتاں کاف درآمد ءِ وڑا رہ سرا اوشتات تاں کہ آ اتکاں ،یکوئی آماسٹر ء چاراں ات ءُ پیش سلام بوت ! 
’’سلامت باتے واجہ‘‘ 
	ناگتہ درآمدیں مردمے ء ِ دپ کپگ ء گونڈوانی جاک بند بوت انت ءُ ماسٹر ھم دلگوش بوت تاں کہ جواب ء لبزاں رد ءُ بند بدانت ۔
’’تو قلات ءِ چارگ ء آتکگے‘‘ ؟ 
	 ماسٹر ءِ توار نرم ات بلئے جندے بالادے نہ گیگ ات انچش کہ کاف ء وش آحت کنگ ء نہ اِنت ۔۔۔۔!
	’’ھو! من نابلداں ،دوشی آتکگاں‘‘ کاف درائینت ’’ ترا قلات دوست بنت؟ماسٹر ء اشتاپی ء جست کت ’’ پرچہ دوست نہ بیت؟ کاف یک دمان ء پسہ دات تو چون زانئے کہ دوست بیت کہ نہ بیت؟
	’’ ڈن ء ِمردماں ہر وھد انچش گشتگ ‘‘ماسٹر ء پسو دات ۔کاف ء نہ لوٹیت کہ ایشیءِ سرا گپ بہ بیت آئی ءِ گپ ترینت کت ،تو قلات ء ِ واجکار ء زانئے ؟ ’’نا‘‘ ماسٹر ء پہ گشادی رھادگ بوت بلئے کاف آئی ء را دیم ء مانتران ء پدا جست کت ’’پرچہ نزانئے ؟ ’’ من پرچہ بزاناں ‘‘ ماسٹر ءِ توار جہل ات پدا آئی وتی گالوار بدل کت ءُ فرانسیء گشت کہ واجہ بچار شر نہ اِنت ادا گونڈ و ھم اوشتاتگ انت ۔‘‘کاف اے گپ ءِ مکسد اے ڈول ء درشانت کہ ’’بچار واجہ من اد ء درآمدے آ ں ۔اگہ تو یک روچے گوں من بہ نند ئے گپ ءُ ترانے کناں ۔۔۔ بگش کہ تو کجا نشتگے ؟۔من گوں اد ءِ بزگراں چے گپ بکناں ۔ناکہ گوں قلات ء کارے دران‘‘۔ 
ماسٹر ء پسہ دات ’’ قلات ءُ بزگر یک انت۔’’ بوت کنت من ء چے کار تو اگہ کمو گوں بہ نشتیں ئے شر تر ات کاف ء پدا گشت ’’من آ دیمی دمک ء جاھمنند اں اے پہ گندوک ء سلاھے نہ ات بلئے کاف ء درائینت کہ’’ شریں واجہ من الم ء کاھیں ‘‘۔
	ماسٹر گوں وتی نودربرانی رمب ء روان بوت۔کاف ء اولی رند ء مار ایت کہ اے میتگ ءِ گراں ءُ جنجالیں سفر ء آ دم بردگ نہ کتگ ات وھدیکہ اد ءِ مردمانی وڑ رھبند ءُ پجاروک بوھگ ءِ زبری ءُ بے مہریاں آئی ءِ دل پروشتگ ات کہ انچو مردم ء چہ تچنت کہ گرگ نہ بنت ۔ماسٹر ءِ گپاں آئی ءِ دل سوتک۔
	آئی واھگ ات کہ اد ءِ مردماں چہ نوکیں مردم دربگیج اِت ءُ پجاروکی ءِ سنگت بکنت بلئے ھرکس چہ وت گیش نہ ات ءُ چہ آئی بیزار ءُ بے پرواہ گندگ بوتنت۔ آ میتگ ءِ مسترین دمک ء روان ات اگہ بلوٹیتے گڈا تاں دور شتگ ات ءُ تاں کہ قلعہ ءِ جند ء سر بوتیں بلئے راہ دراج ات ۔اے راہ قلعہ ءِ تہا نہ شت بلئے تاں چماں کار کت روان ات گڈ سر ء آئی ءِ سرانچین جاھے ء کپت کہ دوھیں نیمگاہ کسان کسانیں لوگ اتنت کہ آوانی شیشگ ءِ دریگ چہ برف ء باراتنت ۔ڈن ء ھچ ساھدارے ء نہ گواہ اِت ہرکس وتی وتی لوگانی تہا بند ات ۔برف ءُ چلگ ء مردم درآھگ ء داشتگ ات برف ءِ موسم ء آ دمبردگ کتگ ات آ جاھے اوشتات ءُ چارت کہ چپ ءُ چاگرد ء لوگ انت آئی برف ءِ ٹکر ے چت ءُ لوگے ءِ در ء جت ناگتہ ء پیریں مردے ء در پچ کت ۔آئی ء پژمی جیکٹے گور ء ات۔
’’واجہ من کمے شمے لوگ ء آتک کناں ؟ من سک دم برتگ۔‘‘
	آئی پیر مرد ء پسہ اش نہ کت بلئے دروازگ ءِ تاک ءِ پچ بوھگ ء گوں آتہا پترت اول سرا آ مہمان خانہ ء سر بوت کہ ایشی ءِ تہا مر مرانکیں رژنائی یے است ات۔پراھیں برچی یے ات ۔ڈن ء نوک آؤکیں مردمے ء نز انت کہ من کجا اوں کاف لپرزان آپے ٹب ئے ء گوں ڈک وارت ءُ کپگی بوت کہ یکے ء گپت ءُ کپگ ء نیشت ۔ بان ءِ یک کنڈے ء چہ چکی گریوگ ءِ توار ات تہا ،دومی کنڈ ء آچ ءِ اسٹوپ ءِ دُوت چو جمبر ء چست بوہاں اِتاں کہ آوانی سوب ء رژنائی تہاری ء بدل بوھگ ء ات ایشیء المء شراب وارتہ یکے ء درائینت ۔پدا دگہ کسے ء گوں ترندی ء گشت توکئے؟ پدا آئی دلگوش پیر مرد ء  را گوں ترندیء نہرانی بنداں کت ہرکس اے دمک ء یلہ بیت ءُ بگر ءُ بیار لوگ ء پترینے ءِ۔
ــ 	من واجہ ءِ زمینانی کچ ءُ ماپ کنوک ۔کاف ء ندستگیں مردم ء راجواب دات ایشی ء چہ پیش کہ یکے آئی ءِ جند ء بجنت آئی وتی باروا باور کناینت ۔
بلئے ۔۔۔!اے پٹواری یے ،،یک زالبولے ءِ توارے اتک ’’ شما منا زانئے؟‘‘
	’’لازم ،،،پدا ہمیشی ء گشت بلئے توار پہ مغروریں وڑے ء اتک۔ انچش مالوم بوت کہ آئی ءِ پجار کار دئیگ ء نہ اِنت ۔دمانے ء پد بزیں دوت تنک ترا بوتنت ءُ کش ءُ گور شری ء ساپ بوت آئی ءِ چم در ءِ نزیک ء ایریں بلاھیں دار ءِ ٹبے ء کپت انت کہ آئی ءِ تہا گرمیں آپ ء دو مردم جان شودگ ء ات ہمے وڑ مالوم بوت کہ مروچی ششت وشود ءِ روچ اِنت ۔دروازگ ءِ نزیک ء ششتگیں پچ کوت اتنت وھدیکہ دیم ء لوگ ءِ پیشگاہ ء رژنائی پیداک ات راستیں کنڈ ء رژنائی ء یک زالبولے پدر ات کہ دراجیں کرسی یے ء سرء تچک ات یک چکے گواراں میچینگ ء ات۔ بازین چکے آئی ءِ چپ و چاگرد ء لیب ء دلگوش اتاں انچوش کہ گریبی چک انت۔بلئے زالبول مزنیں بی بی یے ءِ وڑانشتگ ات ۔برے برے نادراھی ءِ نہ وشیں جاور ھم مردم ءِ دروشم بدل کن انت ’’ بنند ‘‘ ہمیشاں چہ یکے مردے کہ زور زور دم کشان ات آئی ءِ دیمء ریشے پرات ۔آئی ءِ دست تر ات ءُ آ پ ءِ ٹب ء بار بار آپاں ترنز دیاں ات کہ کاف ءِ دپ ءُ دیم ء لگگ ء اِتاں ۔ایشیءِ دپ ہم یک نیمگے ء مدامی پچ ات کہ مسکرائی کندگ بوت ۔بینچ ءِ سرا ہماپیر مرد ءِ نزیک ء کاف ہم نندوک ات کس آئی ءِ نیمگا دلگوش نہ ات ۔پچ شودگ جاہ ء ہما زال کہ شُشت ءُ شود ء دزگٹ ات ۔زنڈ ءُ گرد ات ءُ دپ ء سوتے جنگ ء ات وھدکہ گونڈ ودم پہ ساھت آئی ءِ نزیک ء شت اِنت گڈا آئی گوں چنکے آپ ترنز دیاں ء آ تاچینت انت۔وھدیکہ دومی جنین کہ دار ءِ کرسی ءِ سر اتچک ات بے گویاک ءُ بے چڑکہ ات ۔آئی ءِ چم برز ء سک ات انت ءُ بے گت ءُ گما ن ات ءُ آسک سُدے پِر نہ ات کہ آئی ءِ کٹ ء چکے وپتگ کاف ءِ چم آئی ءِ را سک بوتتنت انچش کہ آ یک زندگیں ھکسے ۔پدا آئی نزانت ءُ کوچنڈان ء واب کپت وھدے سدئےِ کت گڈا آئی ء ِسرا پیر مرد ءِ کوپگ ء ایرات آئی ء را یک برزیں توارے ء گڑ ینت۔ہمادوھیں مرد کہ ٹب ءِ تہا جان شودگ ء گٹ اتاں نوں درآتک انت ءُ آوانی جاہ ء گونڈو گرد گرد ء جان شودگ ء اتاں ایشانی تہا یکے پٹک ات دیم ئے گر دءُ کوپگ ئے مزن اتاں برزیں توارے ء گشگ ء ات ’’واجہ نوں چدا برو ،پہل کن ماتر ا داشت نہ کنیں ۔‘‘
’’جی ھؤ من ء ادا نندگی نہ انت ۔من پہ دمانے ءِ سا سارگ ء آتکوں من لازم رواں‘‘ ،کاف ء پسو دات۔
	’’ترا مئے خاطر تواقع ءُ مہمانداری ءِ پیم بگندے دوست مہ بنت بلئے مئے رسم نہ انت کہ ما ہرکس پہ دیم ءِ ھاتر۱ء بکناں ۔تر ءُ گرد کنوکاں ادا جاگہہ نیست ‘‘۔کاف را مردک ءِ بے ریائی ء گپ دوست بوت ہدا دمانے ءِ واب کپگ ء آئی ءِ دمبرگ ھم شت ۔مردک گندگ ء لوگ ءِ کماش ءِ وڑ ء ات۔
	کاف ءِ جست کت ’’من ء اے گپ ء بگش کہ شمارا گوں تر ءُ گرد کنوکاں کار نیست بلئے برے برے منی وڑیں پہ مسال زمین کچ ءُ ماپ کنوکے اگہ پہ سرکپتی بئیت گڈا؟ ‘‘
	’’ من ھچ نزاناں ‘‘ ،مرد ء پہ نرمی گشت ’’اگہ یک مردمے پہ لوٹگ بئیت کہ بیا آ دگہ ھبرے بلئے انچو پہ دیم ناکہ، ہرکس بئیت ،لوگ ءِ دپ پچ اِنت اے مئے رسم نہ انت ۔
	شر، شریں! من چش نہ گشاں من شمئے درستانی منت واراں ‘‘کاف ناگتہ پاد اتک بلئے درآھگ ءِ بدلء کرسی ءِ سرا تچکیں ماسی ءِ دیمء اوشتات گوں پچیں چماں آئی ء را چمے سک دات انت کسانیں زھگ بے واب ء آئی ءِ گوراں بندوک ات ۔
کاف ء جست کت ’’تو کئے ؟‘‘
’’ من قلعہ ءِ یک جنکے آن‘‘ 
	یکیں دمان ء دوھیں مردکاں دو رکت ءُ کاف ءِ بانزلاں گپت ءُ بے پرواھی ء گر کناں ء دروازگ ءِ دپ ء تیلانک دیاں کت ءُ ڈن ء چگل دات ۔اے وھداں پیریں مردء گل ء چاپ جت ۔گد شودکیں ماسی ء ٹہکے جت ءُ ُچکاں زور ء کوکار کت کاف پدا دمک ء سر بوت دوھیں مردکاں آئی ء را شریں سبقے دات ۔ڈن ء انگتہ برف رچگ ء ات بلئے آزمان ءِ دیم کمے رژنا تر ات ۔دوئینانی تہازنڈوکیں مردء درائینت’’ ہمش اِنت تئی راہ، اِینگو روئے قلعہ ،آنگو روئے میتگ،‘‘کاف ایشی ءِ پسو نہ دات بلئے دومی مردک کہ کموک ھجالتی ء  بے توار ات ۔’’ہمے نیمگا‘‘ درائینت ئے ’’توبگش کئے تو‘‘نوں من شمئے تہا کئی منت وار بباں ۔
’’من ہرکس بباں بلئے تئی منت پکار نہ اِنت ’’ شر بگندے پدا دوچار نہ کپیں‘‘ کاف ء درائینت ۔‘‘
چشیں گپ مجن مردک ء پسہ دات من ٹینر لیسمین ‘‘
	ہمے دمان ء دمک ء چہ دو وش پوشاکیں ورنا درا بوت کہ آوان ء دومی مردک ء وش احت کت ءُ آوانی نام گپت کہ آرھتر ءُ جیریما گشگ ء ات ۔ دوھیں بارگ ءُ براھدار اتنت کد ءُ بالاد ء بربر ءُ چہ قلعہ ءِ نیمگا پیداک اتنت کموک سبزہ رنگ ات انت ءُ ریش ئے چٹک اِت انت ۔ آ پہ بے گمانی قلعہ ءِ راہ ء پیداک ات انت کہ آوان ء ھچ پکر ءُ سمائے پرنیست ات۔
	’’کجا چے ؟‘‘ ریش والا مردک ء جست کت ءُ وتی کارء پیداکاں انوں پد ا مساپر گس ءِ نیمگا رواں ‘‘۔
	’’من ھم ہمانگو روگ ء اوں ‘‘کاف ء پہ اشتاپی گشت پرچہ کہ آئی ء لوٹیت کہ ایشانی ہمرائی ء بروت ہنچش پہ گندگ شریں مردم ءِ وڑ ات انت ءُ ایشانی ہمرائی ھم وش بیت ۔آوان کاف ءِ ھبر اے گوش ء گوش داشت ءُ دومی ء درکت ءُ دیم روان گار بوت انت ءُ کاف ایوک ء وتی پاداں چہ برف ءِ چکگ ءُ دور کنگ ء دزگلائش بوت ہمے دمان ء کش ءِ کسانیں لوگے ءِ تاکے ءِ دپ پچ بوت ءُ یک پیریں مردمے ءِ دیم زاھر بوت آ کاف ءِ اے بزگی ءُ برف ءِ تہا ایوک ء پہ ارمانے چارگ ء ات ۔کاف ءِ تہا ایوکیں بتے یے وڑا اوشتوک ات انچش کہ بے سہارا ءُ بے تما ہ ھمے برف ءِ سارتیں گواتانی تہایل کنگ بوتگ ۔
جنینے ءِ توارے اتک ،’’مردمے اوشتاتگ مردینے ء درائینت ’’ھو! زمینانی پٹواری اِنت۔‘‘
’’پدا آئی ء کاف ء را جست کت ،تو باریں پہ مردمے ءِ ودار ء اوشتاتگے ؟‘‘ 
’’نا من سواری یے چارگ ء اوں‘‘ کاف ء پسو دات۔ 
’’اد ء سواری۔۔۔۔؟ اے وھد ء کدی نہ رسیت ،‘‘مردک ء جواب دات۔
’’پرچہ اے قلعہ ءِ دگ نہ انت؟‘‘
’’ھو ! اے قلعہ ءِ دگ اِنت بلئے سواری نیست ‘‘’’تئی کرا سواری ھست کہ برف ءِ سر بروت ۔‘‘
’’ھو است ‘‘۔
’’گڈا من ء بئے بر‘‘۔
 ’’کجا‘‘؟۔
’’قلات ء ‘‘۔
	’’نا ۔۔۔قلات ء برگ نہ بیت ،‘‘’’من ھم قلات ءِ مردمے آں بلئے آ ھود ء رؤگ نہ بیت‘‘۔بلئے من قلات ءِ مردمے آں ۔۔کاف ء گشت ۔
’’بوت کنت‘‘ ۔مردک ء پسو دات ۔
’’شریں تو منا مہمان گس ء برت کنئے ؟ ‘‘
	’’ھو! انوں وتی اپس ءُ سواری ء کاراں ‘‘مردک ءِ وڑ ءُ پیم ءُ زاھری دروشم ء چہ انچو پیداور بوت کہ آ پہ دوستی ءُ مہروانی آئی ءِ برگ ء ھدوناک نہ ات بلکیں آئی ء را زوت چداں چہ دور کنگ لوٹ اتے۔پدا لوگ ءِ پیشگاہ ءِ در پچ بوت ءُ مرد گوں اپس ءُ برف ءِ سرء تچوکیں گاڑی یےء ڈن ء در اتگ کہ آئی ءِ سر پہ شہم ءُ شری نندگ ءِ جاگہہ نیست ات ۔مردک لنگ جنان ات ۔اپس ھم لاگر ات ۔آ ئی ء وتی دیم گوں چادرے ء پتاتگ ات ۔گیشیں گپ ءُ ھال ءِ وڑا نہ ات بلئے کاف ءِ زوریں جستاں ایوک ء ھمے پسو داتے کہ آ کوچوان ئے ۔نامئے ’’ گزاسٹیکر اِنت پدا وہدے آئی ء کاف پہ سواری ء گشت’’ گڈا وت پاداں بوت۔ کاف ء گشت کہ بیا منی کش ء بہ بنند‘‘ بلئے آئی ء پسو دات کہ آ نشت نہ کنت انچو پیادگ بیت ۔ مردک ء راجہلیں کلگے گوں ات کل ات کل ات۔یکبرے تست بلئے انگتہ پیادگ ء رھادگ ات ۔کاف ء دگہ ھچ ھبر نہ کت وتی جاہ ء نشت ءُ رھادگ بوت انت ۔
	کاف قلات ءِ ندارگ ءُ تہا روگ ءِ اومیت حاکاں ھوار بوت انت آ پہ ارمانیں دلے قلعہ ءِ ھشت ءُ دیوالاں چاراں ات کہ یک رندے پداچہ آئی ءِ چماں دور روان ات ۔ھمے دمان ء یک گھنٹی یے ء توار کت کہ آئی ءِ اشکنگ ء کاف یک رندے پدا دلگوش بوت بگندے چہ قلعہ ء یا میتگ ءِ کنڈے ء توار کنگ ء ات ۔گھنٹی ءِ توارسُست رواجیں سفر ء گوں پور ء یک ساز ے ات انچش کہ نہ وشیں مردک ءِ سفر ہم اوشتگ ءُ پدی بوھگ ءِ پیم ء نہ ات منی گپ ء گوشدار کاف ء درائینت ۔آ چرچ ءِ نزیک ء سر اتنت ۔آ کمے دل ء ڈڈ کنان ء گشاں بوت ترا شاباش اِنت کہ وتی ذمہ ء من چد ء چہ برگائے ؟ 
	اپس تاچ ء دلگوش نہ دات ءُ ھچ پسہ نہ دات ’’اڑے ؟‘‘کاف ء پد ا کمے برف ءِ ٹکرے جوڑ کت ءُ آئی ءِ گوک ء شت دات آئیءِ گوش ء لگ اِت مردک اوشتات (sledg) کمے شتراں بوت ۔برف ءِ سر ء لتّرت ءُ دیم ء شت( sledge دار ءِ پاداگاں گوں جوڑ کتگیں سواری یے کہ برف ءِ سرا شتر وراں روت اپساں گوں ہم بندگ بیت کہ آ پہ دمانے اوشتات دیمے ترینت آ پہ بے تواری بے گویاکی اوشتات لبزے نہ کش اِتے دپ ئے پچ ات دنتانے زاھر ات انت انچش کہ آئی ءِ چہرگ ھمے گشگ ات کہ آئی ءِ نیکی ءِ بدل ہمیش بوت ۔
	’’تو چے گشئے؟‘‘ آئی ء بے معنائی جست کت ءُ اوشتات اپسے ھکل کت انتءُ دیمتر ء رھادگ بوت اتنت۔دگ ءِ سر ء لہتیں وھد ء پد آئی سما کت کہ مسافر گس ءِ کرا سر بوتگ انت ۔تہاری ء مانشانتگ ات ۔وھد ءِ گوزگ ءِ گماں نہ بوت آ سہبی درکپتگ ات دمان ء شپ بوت ۔آئی ء را ء نان ءِ گژن ءِ سدھ نیست ات کمے وھد ء روچ ات ءُ زوت شپ ء ایر دات ۔روچ کسان ات انت ،سک کسان آ ئی ء چہ سلیج ء دور کت ءُ مسافر گس ءِ تہا شت ۔پدیانکانی برز ء لوگ ءِ واجہ اوشتاتگ ات آئی ءِ دست ء چراگے ات ۔پشت ء کلگ ءِ توار ء آ جہہ سر ینت آئی ء را سما بوت کہ آ روک ءُ پجاروکے، آ کمے اوشتات بلئے پدا رھادگ بوت پدیانکانی آخر ء لوگ ءِ واجہ ءِ کش ء دو دگہ مردم تہاری ء اوشتوک ات انت آئی ء پہ آوانی زانگ ءِ واستا چراگ چہ لوگ واجہ ءِ دستان کپت ءُ رژنائی ہما آوانی نیمگا سک دات آئی ء دوھیں پجہ آورت ات انت یکے آرتھو ءُ دومی جیر یماات دوئیناں آئی ء را چو فوجی ء سلامی دات پریشیٗء آ گل بوت ءُ وتی پوج ءِ زمانگ ءِ ترانگاں کپت 
شما کئے؟ آئی یک نیمگ ء چارات ءُ گشت ۔تئی کمکار ‘‘دویئناں پسہ دات ۔
چے؟ شما منی پیسریگیں کمکار ات کہ من شمارا سوج دات کہ منی رند گیری ء بیاات ۔من ء شمے ودار ات۔
’’جی ھو! ‘‘آوان پہ دلستکی پسو دات ۔
	’’باز جوان بلئے ‘‘ شماسکیں نابودے کہ باز دیرء اتکگے ‘‘’’راہ سک دور ات‘‘یکے ء گشت ’’دراجیں راھے‘‘ کاف ء آوانی ھبر گپت ۔بلئے من شمار انوں گندگ ء اوں اے وھدی چہ قلات ء پیدا ک اوں ۔
’’ھو آواں دگہ گپ ء ابید گشت ‘‘’’شمے ساماں کج انت‘‘ کاف ء جست کت۔
’’مارء اِچ گون نیست ‘‘آواں پسّہ دات ۔
’’اڑے شما چٹے‘‘ کاف گشت ۔
’’شما پیمائش کچ ءُ ھساب زانئے‘‘ ؟ 
اِناں آواں پسہ دات ۔
’’بلئے شما اگہ منی پیسریگیں کمکار اتے گڈا چیزے نا چیزے بیارتیں گوں وتا ۔۔‘‘
 آہاں ھچ نہ گشت۔
’’شریں بیا ات تہا ‘‘آئی آواناں دیم ء کت ءُ لوگ ءِ تہا شت انت۔
	پدا کسانیں ٹیبلے ءِ دیم ء نندوک ات انت۔بیئر آوانی دیم ء ایر ات اِنت کاف میان ء وھدیکہ آ دوھیں اے کش ءُ آ کش ء ۔آ دوینانی نیمگ ء چاران آئی ء گشت ،’’شما دگہ ڈولیں مردمے ات شماناماں دورکن آ دگہ شمایکیں ناہ ءِ سر ءُ بنئے‘‘ ۔شمئے تہا ھچ پرک نیست پورا چش مار ء مردم یکے دومی ء پرک کن اِنت ،آ وان پہ وتی گپ ءِ مہکمی ءِ ھاتر۱ ء درئینت ۔
	’’ھچ نا ’’من شمے گپ ءِ منگ ء تیار نہ اوں منی نزیکے شما دوھیں یک ات ھچ تپاوت نسیت شمارا یکیں نام ء توار کنگ بیت آرتھور ءِ مانا بزاں شما دوئیں ءُ دگہ شمئے کار یک انت ۔بزاں اگہ ہرکس ء را کارے ء ِگشگ بوت دوھیں سربگر اِت ہرچی جہل ءُ برزے بوت شمادوھیں ذمہ دار لیکگ بیت کس دومی ء ایر مجنت ءُ ڈوبہ دار کنت ۔منی نز ء شما دو نہ ات بلکیں یکے ات دگہ ھبر نیست۔
	واجہ چش چون بوت کنت ،ماچہ یکے دومی ء چٹ جتاھیں یکے چون بوت کنت۔؟
من دگہ گپ گوش نہ داریں گپ است اِنت شما جتا جتاھیں سرگ ات بلئے منی قانوں ء شما یک زانگ بیت گپ ھلاس‘‘
	آوان نندگ جاہ ءِ آ دیم لگ اِت لہتیں بزگر نشتگ ات ہمیشان چے یکے ہمیت کت وار وار آوانی نزیک ء اتک تاں کہ گپے گوش بداریت ہمے جہد ء آ جہل بوت کہ یک کمکارے ءِ گوشاں سک سکے بکنت بلئے کہ کسے ء آ زوت گوشاں گپت ءُ بیہا دیاں ء گشت اے منی مردم اِنت ءُ ترا چے کار اِنت کہ مئے نزیک ء کائے گوشاں دارئے اے مئے وت وتی گپ انت شاباش پاد ء برو چداں چے تئی چے ؟ پہل کن واجہ بے بکش بزگر ء پہ ھجالتی ء گشت ءُ وتی ہمراہانی کرا واتر شت پدا کاف گوں وتی کمکاراں گپ جناں ء گشگ ء لگت ـ’’ منی اے ھبر ء چادر ء ِلمب ء بندئے ادا ما ءُ شما درآمد یں مارا چشں چو درآمد ء بوگ لوٹیت ۔منی اجازت ء ابیدکس ء گوں نزیک مہ بیت ۔گپ ءُ گال مہ کن اِت مارا یک ءُ تپاک بوگی اِنت ۔
پد دوئیناں وتی دست یکجاہ گوں کاف ءِ پنجگ ء مشت کتاں ۔
	’’وتارا صاف ءُ پلگار بداراِت منی ھبراں بے ھال مہ بیت ۔انوں منی وپسگ ءِ وہد اِنت شما ہم مہلہ وپسگ ءِ ھادت ء ھیل بکن اِت ۔مروچی مئے روچ شت بلئے باندات ءِ ھاتر۱ ا ء مہلہ پادآھگی اِنت ۔شما مہلہ پاد بیایت پمن سواری (
( پلج) گوربام ء ساڑی بکن ات ۔کہ من ء دیم پہ قلات ء روگی اِنت ۔شراِنت شش بج ء 
’’بالکل واجہ‘‘ یکے ء گشت۔
	دومی ء گپ پروشت بلئے توگشت ءِ بالکل بلئے توزانئے کہ اے وڑ ارزان نہ اِنت بس تو پدا وتی ہمراہ ءِ بدل ء دگہ گپ مہ کن۔
	دومی ء پہ پشومانی گشت ’’بلئے آئی ءِ گپ رد نہ انت کہ ابید یک اجازت نامہ یے ء کس دیم پہ قلات ء شت نہ کنت‘‘ ۔من نزاناں اے قلات ءِ چونیں اِت چے تھر ءِ مردم اِنت آئی گشت گڑا شرشما برو ات یکپارگی قلات ء ٹیلی فون بکنئے باریں چے گش انت ۔
	آتچان پہ ٹیلی فون ء دلی واھگے درشت انت بلئے دومی نیمگا ٹیلی فون ءِ سرا یکے ء آوانی سراپہ تژن و مسکرائی ترندی ء پسودات کہ۔۔۔ اناں ،اے توار کاف ءِ گوشان ء کپت ءُ پدا آئی توار گیشتر نہ وش تر بوت ’’ باندا نا ھچبر شمارا قلات ء آھگ ءِ موہ و اجازت نہ رس ایت۔
من وت فون کنان کاف پاد آتک ء آئی گشت۔
	وھدیکہ کاف ءُ آئی ءِ کمکار ہیتارٹو پہ بے گوانکی اوشتوک ات ا نت ہمے دمان ء بزگرانی بے تواری ء پاد آھگ ءُ چشیں دالاری گپ گوشدارگ ءِ شکی ایں کرد ء آئی ءِ دلگوش ترینت ۔اے دراھیں بزگ ناگتی پاد آتک اِنت کہ گپے گوش بگر اِنت ۔زمین دار ءِ گر ءُ نھراں آوان ء پشت ء روگ ء راچار کت بلئے انگتہ ء آ پہ چپ و چاگرد ء رمب ات انت ایشانی دل سدک ات کہ کاف ء را کس لنٹ ءِ مزواک نہ کنت ۔جوابے ہم نہ رس ایت ۔کاف آوان ء دسبندی کنت گشیت کہ شما وتی سوجان بل ایت ٹیلی فون ءِ ریسور ء چہ لبز لبز ء توار پیداک ات کہ کاف ء چد و پیش اشکتگ ات۔
انچش توار بازیں چک یکپارگی کوکار ء انت انچیں توارے کہ گوشاں ٹنگ بہ کنت ۔کاف ء گوش داشتگ اتنت ءُ ریسور گوشدارگ ء ات آئی ء چپیں باسک ٹیلی فون ءِ شیلف ء تکہ داتگ ات آسما نہ کت کہ چینکہ دیر بوت کہ آ اوشتوک اِنت کہ ناگتہ زمین دار ء آئی ءِ کوٹ ءِ چک ات ء گشت کہ بیاترا کاسدے لوٹیت کہ آئی ء گوں گپ بکنت ’’ برودیر بو ‘‘ کاف پہ زہر ناکی جاک کت گپ فون ءِ تہا دومی نیمگ ءِ مردمے ءِ گوشاں کپت انت ۔پمشکا دومی نیمگا چہ مردمے ء ناگتہ پسہ دات او سوالڈ گپ ء اوں تو کئے ات ۔یک زبر ءُ ترندیں بیھارے ء گوں دومی نیمگا ٹیلی فون ءِ سر یکے ء باھند کت آئی ءِ توار مکوکے ات بلئے پہ اشتاپی وتی توار ءِ پرشتگیں لبزان چیر دیگ ء ات۔
	کاف کمے مھتل بوت کہ وتی نام ء بہ گپت پرچا کہ آ ٹیلی ءِ فون ءِ آسر ات ءُ دومی نیمگا مرد کجام ہم وہد ء گیشتر زھر گپت کنت ءُ ٹیلی فون ء بند کت کنت ۔ایشیء چہ ہما گپ کہ جنگی اتنت آوانی موہ رسگ مشکل بوتگ ات ۔کاف ءِ بے تواری ء مرد کمے سرد کت ’’ توکئے ‘‘؟ آئی پدا جست گپت’’ من نہ لوٹاں کہ باربار چہ جہل ء ٹیلی فون بئیت۔دمانے نہ بیت کہ کسے ء ٹیلی فون رنگ داتگ‘‘۔کاف ء آئی ءِ گپ کمار نہ کت، زمین ءِ پٹواری ءِ کمکار گپ ء ‘‘اوں چونیں پٹواری ‘‘؟ کئے کمکار ؟ کاف ء زیکیں فون ءِ گپانی بابت ء گشت ’’ فرٹز ء جست اے گپ ءِ گوشدارگ ء زاھر بوھگا ات۔
	بلئے آئی ء را قلات ءِ وڑ ءُ رھبند ءِ سر ابکہی بوت ۔مردک ء پسہ دات’’ ھو ! ‘‘ہما جوکہ ایں پٹواری ؟ چے بوتگئے؟‘‘ 
چونیں کمکارے، کاف پسو دات ’’ جوزف‘‘
	ہمے دمان ء کاف ءِ پشتی نیمگا چہ بزگرانی توار پیداک ات پرچکہ آوان ء بیھسہ نہ بوت کہ کاف چشی گپ کت بہ کنت ۔آئی ءِ کرا پہ آھانی دلگوشء ھنچو وھد نیست ات آئی ءِ دلگوش گون فون ءِ دومی نیمگا گپ جنوکیں مردک ء ات۔جوزف ؟آئی پہ بے باوری جست کت ’’بلئے کمکارانی نام۔۔۔۔ یکبرے توار پدا مھتل بوت انچش کہ آ وتی کش ء دگہ مردمے ء چہ ناماں جست ء انت۔’’آرتھور arthur ءُ جیر یما jermiah کاف ء پسو دات اے نوکیں اِنت۔’’نا آتوپیسرگیں انت‘‘ آنوکیں انت من پیسرا ء اتگوں من اچ پٹواری ء رند ء آتکگوں ’’ نا‘‘ دومی مردک توار پدا ترند بوت۔’’گڈا من کئے آں ؟‘‘ کاف پہ نزوری جست کت۔کمے دیر ء پد ہمے مرد ءِ پرشتگیں توار ء جہہ جت’’ توکہنیں کمکارے ‘‘۔
کاف مرد ءِ توار ء انچش دلگوش بوت کہ چہ آئی ءِ نوکیں جست ء بیھال بوت ۔
	’’ تو زانا چے لوٹے‘‘ ؟آئی انچش مارات کہ ٹیلی فون ءِ ریسیور آئی ءِ سرءُ بارے اے گپاں ہچ پاھدگ نیست بلئے پہ جواب ء چیزے گشگی ات کہ آئی ء جست کتگ ات ’’ واجہ کدی قلات ء کیت’’ہچبر‘‘ مردک ء پسہ دات’’ سک شریں ‘‘،کاف ء پسہ دات ء ریسور ایر کت ۔
	پشت ء بزگرانی ٹولی مچ ات آئی ءِ کمکار ( اسٹنٹ ) پہ زھر کنکی آوان ھکل کنگ ء ات انت پشت ء کنزگ ءِ گشگاات انت ۔آگپ ءِ گوشدارگ ء ساڑی نہ اتنت ۔انچش کہ بزگر اے گپ ءُ تران ءِ آسر ء پہ شری گندگ ء ات انت۔پدا یک مردے مچوکائی ءِ تہا گر ءُ چیل پترت ءُ تچک ء کاف ءِ کراآتک ۔مرد کمے جھل بوت ءُ سلام ء پد دراجیں کاگدے کاف ءِ دست ء دات ات ۔کاگد ءِ زورگ ء پدکاف ء گیشتر مردم سر ء تا پاد ء چارات پرچا کہ کاگد ءِ بدل ء مردک پہ کاف ء گیشت الم ات اے مردک پورا کمکارانی دروشم ء جنگا ات بارگ ء بارگ تنکیں پوشاک ءُ چاڑکئی ء ابید انگہ کمے پرک داشت ئے! کاف چے حد ء آئی ء وتی کمکار کبول کنت ۔
	ایشیءِ پچ اسپیت ات انت۔ایشیءِ پچ نہ اتنت ۔زمستان ءِ پوشاکے ات بلئے پچانی رنگءُ دروشم چشں ریشم ء نرم ءُ برمش دیگا ات انت آئی ءِ دیم ساپ ٹوھیں چم ءُ بچکندے لنٹانی سرا تالان ات انت۔آئی وتی بچکندے چیر دیگ ء دست دیم ء ایر کت’’ توکئے‘‘ ؟ کاف ء جست کت ۔
	منی نام بناربس انت ۔من کاسدے آں ء نرمیں گالوارے ء پسہ دات ئے ۔کاف ء بزگرانی گلگ ءِ نیمگا دست شہارات ءُ’’ گشت ترا اے ڈولین بے تامی دوست بیت۔‘‘
	دراھیں دھکان رمب یکپارگی اوشتاتگ ات ءُ کاف ءِ تماشہ چارگا کہ ات انت ہما ڈول کہ شریں لیبے برجا اِنت ۔درسانی دپ پچ ات انت۔گوں وتی بزیں لونساں انچش کہ پہ زبری آواناں ء لٹ دیگ بوتگ کہ چنگ و چوٹی اوشتاتگ ات انت ءُ وشیں ندارگے ء دلگوش انت آوان وتی چم چشں پہ ھیرانی در گڈنیتگ انت۔ہمے وڑا کاف ءِ دوھیں کمکار ہم پہ پرمانبرداری کلاگ زیرگ ءِ وڑ ءُ پیم ء کش پہ کش اوشتوک ات انت ۔اے درستانی نیمگا کاف انچش چارات کہ پوارہی ء لشکرے مردم آئی ءِ سر ا پہ زور جوکہہ کنگ بوتگ کہ پرآہانی ھاتر۱ا آئی ءِ دل ء ہچ دوستی ءِ ھب نیست۔بلے اے انچیں جاور ے ات ءُ پدا ہمیشانی پجی ء باریس ہم تہا کپتگ ات کہ آایشانی تہا پچ پیم تپاوت کت نہ کنت کہ کیا را وتی دوزواہ بہ لیکت ۔
	بلئے بناربس بے توار ءُ دل پھک گندگ آتک بناربس چشں فرمانبرداریں نوکر ء آئی ءِ جست درگوزکت ءُ اینگو آنگو چارِات اے نیام ء آئی ءِ بازیں پجاروکیں دھکانے ء سک سک بناکت ۔پمیشکا آئی گیش ھبر ءُ ھال نہ کنگ شرترزانت ۔پدا کاف ء پہ نادلکشی آئی ءِ دست ءِ کاگد گپت ءُ پچ کت ءُ وانگ ء لگ ات اے ڈول ء نبشتہ ات ۔
’’منی واجہ!‘‘
	شما سرپد اِت کہ شمارا پہ گچینی کارے ء لوٹاھینگ بوتگ ۔شمئے سوجکار میتگ ءِ سپرینڈینٹ اِنت کہ آ شمارا شمئے دراھیں کار ءِ بابت ء سرپد کنت ءُ شمئے ملازمت ءِ راہ و رھبندان گیش و گیوار کنت کہ شمئے ذمہ واری چے اِنت ۔منی جند ہم چہ شما بیھال نہ انت اے کاگد ءِ آروک بناربس ہر وہد شمئے کرا روت ءُ کئیت ءُ شمئے ہر گزر ءُ تماہ ء من ء سرپد کنت ۔منی جند ہروہد ء پہ شمئے ھذمت ء ساڑی اِنت کہ ہرچی کہ مئے دست ء بوت کنت ۔
	منی واھش انت کہ منی ملازم وتی کار ء گوں ھب ناک بہ بنت ۔دست رند(دستخط) واناک نہ ات بلئے جہل ء مہرے لگتگ ات۔
چیف آف ڈیپارٹمنٹ۔!
	کاگد ءِ وانگ ء رند کاف ء درائینت کمے بہ جل بناربس کمے آئی ءِ دیم ء سرجھل کت ءُ تابعدار بوت پدا آئی لوگ واجہہ ء را ھکم دات کہ ایشیء را منی کوٹی ء پیشدار ءُ آئی ءِ گوں کاگد ءِ بابت ء ایوکی ء گپ کنگ لوٹیت اے نیام ء آئی ء ھیال کت کہ بناربس گندگ ء سک ڈولدار ات۔بلئے آ کاسدے آئی ء پرائی ء بلورے بیئر ءِ آرگ ءِ گشت ۔آئی چارگ لوٹ ات کہ بناربس چتور کنت بلئے بناربس پہ بے تواری ءُ دل ءِ مئیل ء گلاس ءِ بیئر تنگیت،پدا کاف گوں زمیندار ء ڈن ء در کپت۔
	اے کسانیں کوٹی ئے ات گس ءِ برزی تبک ءِ یک انچیں کسانیں کوٹی یے کہ پہ سامانانی انبارے جوڑ کنگ بیت ۔لوگ ءِ چانوگرانی کوٹی کہ پہ کاف ءِ ھاتر۱ا ھورک کنگ بوتگ ات۔ایشی ءِ سامان ھنچوپہ دیم کپتگ ات اِنت تہت ءِ سر چادر نیست ات۔ یک کرچکیں کمبلے ء گوں ھوار لہتیں سرجاہ اینگو آنگو دیم کپتگ ات انت ۔دیوال ءِ سر ء کہنیں سپاھیگانی ھکس اتنت ۔کوٹی ء گوات ءِ در ءُ راھے گندگ نہ بوت ۔ہمے پیم ء کہ اے کوٹی پہ انچیں مردمے ء ھورک کنگ بوتگ کہ آ پہ کموکے روچ ء اد ء داریت ءُ نادر ءُ بیکاریں مردمے ۔
	کاف ء زھر ایر برت انت۔ کمبل وتارا پتات ءُ دومی رند ء پد ء کاگد پچ کت ءُ وانگ ءِ ھاتر۱ا موم بتی ءِ رژنائی ء دلگوش بوت ۔
	کاگد ءِ تہا روانی نیست ات جاگہے ء یک آجو یں مردمے ءِ گونگ ء کلہہ دیگ بوتگ ات ءُ جاگہے انچش کہ میتگ ءِ سپرٹنڈنٹ چمانی کل ء اِنت ۔جاگہے انچش زانگ بوت کہ آ کم ارزشتیں ملازمے جاگہہ انچش کہ آ وتی واھگ ،لوٹ وگزراں آجو اِنت ہمے کاگد ءِ وانگ ء پد آئی ھیال کت کہ ایشیءِ تہا ھاسیں رد ءُ بند نیست ءُ ھرچی کہ نبشتہ ات اے دراہ دیمء وڑے نہ وڑے ء سرگوز کنگ نہ بنت۔
	کاف ء کدی اے ڈولیں ردیں پیسلہ نہ کتگ ات بلئے اے ڈولیں گل ءُ ادارھے ء گوں کار کنگ سرجم ء گنوکی ات بلئے آ اے ھبر ء الم پگر کنگ ء ات کہ آبائد اِنت وتی کار ءِ رھبند ء بہ گیشنیت کہ آ قلات ءِ واجہ ءِ نوکر انت یا میتگ ء کار ء اِنت کہ آئی ءِ کماش بناربس اِنت۔کہ آئی ءِ کار ءِ وڑ ءُ رھبند ءِ تہا سوک اِنت۔
	کاف وتی لوٹ ءِ بابت ء پیسلہ کت نہ کت ۔آ چے پیم وتی نوکری ءِ کاررھبند ء گیشنت بکنت آ چہ کلات ءِ نزیکی ء دور دارگ بوھگا اِنت ھمااِنت کہ آ اے ھند ء آتکگ اد ءِ مردمانی گپ نندگ ءُ پادآھگ ء گوں آئی ء رو دم ء درآمد ءِ ڈو ل ء اِنت کس آئی و تیگ ءِ چم ء نہ چاریت ۔بلئے اگہ قلات ءِ واھگ بہ بنت گڈا آ ئی ءِ اے تپاوت ھلاس بیت ءُ ھرکس گوں آئی ء سنگتی ءُ نزیکی کنگ ء ھب ناک بیت۔
	بلئے ہرکس ہمے وداریگ اِنت کہ قلات ءِ واجہ ءِ نزرکدی نیک بہ بیت کاگد ءِ تہا یک بیہارے ھست ات اے بہیا رانچو پدر نہ ات بلئے کاگد ءِ تہ ءِ بازیں اوست ءُ اومیتانی اندر ء چیر ات بزاں آ ہمیش پیشدارگ ء ات کہ تئی بالاد یک مزدورے ءِ کد اِنت ءُ ایش بے ھال مبو کہ تئی کار چی اِنت؟ نوکری ءِ شرت ءُ شرائت چی اِنت ءُ ذمہ واری چی ء گشنت ۔کاگد ء لہتیں ذاتی جیڑہ ءُ کلہہ مان ات کہ کاف اد ء یک مزدورے ء چہ گیش ھچیء دلمانگ مہ بیت ۔ایوک ء  وتی کار ء دلگوش بہ بیت۔
	کاف دلجم ات کہ چشیں ھبرے نیست کہ یکے گوں زھم ء آئی ءِ سر اوشتاتگ انچو ترسگی نہ ات بلئے یک نااومتی ءُ دلپروشی یے سیاھیں جمبرے بندوک اِنت۔ءُ رو ءُ تب ء چہ انچش پدر بیت کہ مہروانی ءُ دیمروئی یے چاگردے ءِ بودناکی بوت نہ کنت ۔اے لپرزگی گپ اتنت۔ درگوز کنگ نہ بنت بلئے وتاایشاں چہ رکینگ ہم گران نہ انت ۔
	کاگد ءِ تہا آئی ءِ ذمہ داری گیشنگ بوتگ ات ۔ہماروچ ء کہ کاف وتی آھگ ءِ ھال داتگ ہما روچ ء چہ آوتی کار ء بندات بزانت۔
	کاف پادآتک ،آئی دیوال ءِ سر ءِ ٹنگتگیں ھکساں چہ یکے دور کت ءُ آئی ءِ میھ ءِ سرا کاگد اڑینت ۔اے کاگد باید اِنت دیوال ءِ دیم ء جنوک بہ بیت ءُ اے آئی ءِ نندگ ءِ کوٹی انت ۔آ جہل ء مہمان گس ء ایر کپت ءُ مہمان گس ءِ ٹیبل ءِ دیم ء بناربس گوں دگہ ہمکارے ء نشتگ ات۔
	’’بُزو! تو ہمدئے ‘‘ کاف ء درائینت بناربس آئی ءِ گندگ ء گوں پادآتک کاف ءِ جہل ءِ آھگ ء گوں دوھیں بزگر پاد کاینت ءُ آئی ء چپ ءُ چاگرد کن اِنت پمشکا گیشترکاف ایشانی دیمء نہ کپ ایت ۔ آزھر گپت ءُ یک بزگرے ء را ھّکل کت ،’’شمارا چی انت ہر وہد منی رند ء کپتگ اِت ؟‘‘ آ پد کنز ات انتءُ دو بر وتی جاگہاں شُت انت ۔یکے نزیک تر ات پہ ماپی لوٹگ ء درئینت ’’لازم ،چیزے نہ چیزے نوکیں ھالے ء مردم سہی بیت آئی وتی لنٹ انچش چٹ اِتنت ،ہما ڈول ء کہ شہدیں ورگے دپ کپتگ ۔کاف ء گپ نہ کت ہمیچک بازاِنت کہ ایشانی دل ء کسانیں شرپے پہ آئی ھست دیمتر ء بناربس ءِ نیمگا ء روان بوت بلئے ہمے دمان ء آئی ماراِت کہ دھکانے آئی ءِ گوک ء بوچِنّاں اِنت ۔دھکان لپوشان ات پہ گپے ءِ گوشدارگ ء سرک دیان ات بلئے وھدے کاف وتی پاد گوں ترندی ء زمین ء جت گڈا آ جہہ سر اِت ءُ پشت ء کنزات ءُ ہمے بہانہ ء لگ ات کہ آ پہ واد دان ءِ پٹ ءُ لوٹ ء اتکگ ۔اے ڈول ء آوانی مدامی کاف ءِ نندو پادآھگ ءِ سرا چپ ءُ چاگرد کنگ ءُ آئی ء را دم پہ ساھت سیاہ دل کنگ ھلاس نہ بوت ۔ءُ دومی نیمگا ء ہریکے وتی کار ءُ ھالاں ء چیر دیگ ءُ وتی بارت ء دوری ءُ دل ناپہکی پہ کاف ء گیشتر نکانسری ودی کنگ ء اتنت آکدی آوانی ٹیبل ءِ کرا ہم بہ نشتیں گڈا ہر کے درگہن ءُ درانگ بوت کس نزانت کجا شت انت۔
	بناربس نندوک ات پمشکا کاف دگہ ڈاہ ءُ شور نہ کت ۔آئی چک ترینت ءُ مرُک مجینت ترندی چارات انت ۔درستانی چم آئی ء سک اِتنت۔آئی دیست کہ اے دراھینانی چارگ ءُ چانوگری ءِ مول ءُ مراد ایوک ء آئی ء را دل ریش کنگ ءُ سرپدی یکجا کنگ انت ۔گندگ ء آ وت ماں وت ء ناتپاک ءُ دور دور اتنت ھچ گپے تاکے نہ ات ایوک ء پہ کاف ءِ چارگ ء ھدوناک انچش کہ گپے ھالے شوھازگ ءُ پّٹگ ء بہ بنت بلئے گندگء وتی کار ء سوبین نہ اتنت ۔وتی گپ ء ہم گشت نہ کنت ۔بلئے اے دراہ چکی کار اانت کہ اے پیر ء پیر ھجالت نہ بنت کہ چو کن اتنت ۔درستاں بل مہمان گس ءِ واھند ہم ہمے وڑ گونڈوئے ات ۔
	در ءِ دپ ء اوشتاتگ ،بئیرے بلورے دست ء اِنت ءُ کاف ء چمے سک اتنت۔ بگندے اے بئیر ءِ بلور ءِ گراکے ھئیگ انت سدھ ء نہ انت ءُ توک ء  چہ آئی ءِ زال ء پہ توار ء مُرت ءُ ایر بوت ایشی ءِ گوش ء مورے نہ وارت ،چو دار ء مک اِنت۔ بناربس ءِ دیم ء گوں آئی کمکار نشتگ انت ءُ بئیر ءِ بلور ء گوں گرانی پگرے ء دلگوش ات۔آئی ء را وش نہ بوت کہ کمکار نیامجی ء ساڑی بہ بیت کہ آ گپے گالے بکنت ۔آ نزیک تر ء آتک ءُ گوں بناربس گپے بِنا کت ۔
	’’کاگد من ونت ،توزانئے چے نبشتہ ات‘‘ ؟ ’’اناں‘‘ بناربس پہ ھیرانی دراھینت ،’’تئی نام کاگد ء نبشتہ ات کہ چہ واجہ کار ء ھال ءُ اھوالاں تو برے کارے ،من ھیال کت کہ بگندے تو سرپدئے ‘‘
	کاف ء بناربس ءِ تاں دیر نندگ ء ہم کمے پریشان کتگ ات بلئے بوت کنت کہ دھکانانی گیشیں دل سیاھیاں آ بناربس ء ہم شریں مردمے زانگ ء نہ ات ۔بناربس آئی ءِ گپ ءِ پسّہ ء گشت ’’ من ء ایوک ء ھمے گشگ بوتگ کہ تئی ودار ء بکناں کہ تو وھدیکہ کاگد ء وان ءِ ،گڈا زبانی یا کاگد ءِ جوابے من ء بدئے کہ تو شر ترزانئے کہ لازمی اِنت۔ دگہ ھچ۔۔۔‘‘
	’’باز جوان‘‘ کاف ء گشت’’ ھچ چشیں گپے نیست کہ جواب بلوٹیت ،بلئے وتی واجہ کار ء بگش کہ ۔۔۔۔ من آئی ءِ نام ء را ونت نہ کت پرچکہ کہ دست رند (دستخط )وانگ نہ بوت ‘‘۔
	’’کلام‘‘(KLAMM)،بناربس ء پسہ دات بلئے شر۔۔۔ واجہ ’’کلام‘‘ ء بگش کہ آئی ءِ نیکیں واھگ ءُ من ء یات کنگ ءِ لکھ منت ۔۔ منء پرے ھبر ء وش باں کہ وتی کاراں پیلو بکناں۔ آئی ءِ دراھیں سلاہ ءُ سوج منی سر ءُ چماں ۔۔۔اے ساھت ء من ء دگہ گچینی گپ ءُ گالے نیست۔‘‘
	بناربس آئی ءِ گپ یک پہ یک ء پرترینت ءُ پہ روگ ءِ ھاتر۱ا پاد اتک ۔کاف اے دمان ء آئی ء را یک شریں وڑے ء چاراِت ۔بناربس آئی ءِ کدءِ مردمے ات ۔گندگ ء شریں مردمے ءِ وڑا ات ۔آئی ء پہ اھترام ءُ شرپ کاپءِ دیم ء چماں جہل کتگ ات ۔گندگ ء ھچ پیم ء اے مرد،د گرے ء واستہ بد نہ ات۔بگندے آ کاگد آروک ءُ بروک ئے ات۔بلئے اے وڑ ہم نہ ات کہ آ ہچی مہ زانت کہ کاگد ءِ تہا چہ نبشتہ اِنت۔کاف شریں وڑے آئی گوں دست و دروہ بوت ۔ایشی چہ بناربس ءِ دیم ء گیشتر ھیرانی پدر بوت ۔چہ درکپگ ء ساری آئی دروازگ ءِ دپ ء وتی گڈسری موہ ءُ اجازت گوں سر ءُ کوپگانی جہلی پہ تابداری کت ۔پدا کاف وتی کمکار چاراِت ءُ گشت انت ۔‘‘ شما ہمدا ودار بکن ات من چہ وتی کوٹی ء پدا کار ءِ رھبنداں کاراں ءُ ما ،شما گپ کنیں کہ کجام کار چون کنگی اِنت‘‘۔ آوان لوٹیت کہ ہمراہ بہ بنت بلئے کاف گشت ’’شما ہمدا بوشت ئے ‘‘انگتہ آ رند ا آتک انت گڈا کاف گیشتر پہ ترندی آوان ء بیہار دات ۔بناربس چہ ھال ء در کپتگ ات ۔بلئے آ باز دور نہ شتگ ات توک ءِ کمپان ء ات۔برف رچگ ء ات کاف آئی ءِ گندگ ء نہ ات ۔آئی توار پر جت ’’بناربس۔۔۔‘‘ھچ پسہ نیاتک ۔باریں چہ لوگ ء اتک کہ نا۔تہار یء ھچ میم نہ بوت،کاف ء پدا گوں ترندیں توارےء آئی ءِ نام گوانک جت دور ء چہ نزوریں توارے ء گوں بناربس ءِ نام توار دات ۔کاف پہ اشتاپی آئی ءِ نیمگا شت ۔جاگہہ زانگ نہ بوت ۔وھدے آ نزیک تر ء سر بوت ۔آئی بناربس ء گشت ،بچار منء گو ں تو لہتہں گپ ءُ اھوال کنگی انت۔گپ اِش اِنت کہ اے چیز منی اگل کار نہ کنت کہ ہرچی گپ ءُ ھالے بیت ایوک تو آئی ء برے کارے بزاں من سرجم ء تئی سرء لونجان اوں من ترا چہ کجا دربگیجیں اگہ المیّ کارے یاکہ پیگامے بوت چتور پہ تو سرے کت کناں کہ تو پدا واجہ کار ء سرے بکن ئے تئی درگیجگ گران انت انوں بچار یکیں دمان ء تو چہ لوگ ء چون گار بوت ئے ۔ھدا بزانت کہ تاں کدیں تو زاھر بہ بئے ءُ ماتاں ہما روچ ء پہ وتی کارے ،حالے ء ودار بکنیں بناربس پسو دات ’’اے بابت ء تو واجہ بگش کہ منی ءُ تئی گندگ ءِ ھاتر۱ ء وھد ءُ روچ بہ گشیناں؟۔’’نا ،اے وڑ نہ اِنت ،‘‘کاف ء دراھینت ،برے برے بگندے سالے من ء پہ تو کار مہ بیت بلئے انچیں روچے کیت کہ یکیں ساھت ء دو سے رندا تئی کار بیت کنت۔ 
’’جوان! گڈا من واجہ ء ھال دیاں کہ منء اچ ابید شمے نیامجی ء گپ ءُ اھوال ءِ دگہ راھے بچاریت ‘‘بناربس گشت ’’نا۔۔۔اناں ‘‘من ایوک ہمے گشت کہ تئی درگیجگ پمن گران اِنت ۔
	رندا بناربس ءُ کاف دست ماں دست یکے دومی ء بگل کنان ء تہارونکی ء یک نیمگے رھادگ بوت انت کاف ء نزانت کہ آ کجام دیم ء روگ ء انت ۔باریں میتگ ءِ چرچ گوست کہ نا۔آ بے تواری روگ ء اتنت کاف وتی ھیال ءُ مارشت داشت نہ کت انت ءُ آئی ء را وتی میتگ ءِ چرچ یات آتک آئی ءِ میتگ ءِ چرچ ءِ کش ء کبرستانے ات ءُ پدا ایشیءِ چپ ءُ چاگرد ء یک برزیں دیوالے مک ات چشیں ماتی چکے پیداک نہ بوتگ ات کہ اے دیوال ء سِٹ اِت بکنت ۔چرچ ءِ دیوالء  کبرستان آوانی ھاتر۱ا یک نوکیں چیر ءُ اندریں ھیالے ودی کنگ ء اتنت ءُ آئیء دائم لوٹیت کہ اے دیوال ء سر بہ کپیت ءُ چپ ءُ چاگرد ء چمودا بچاریت بلئے یک سہبے گوں نوکیں رژنے ء بندات بوت وھدیکہ آ وتی بازیں جہداں گوں دیوال ءِ سر ءِ سر کپگ ء سوبمند بوت ۔آئی ءِ پادانی چیر ء سنگءُ حاک بن ء ریچان اِنتنت بلئے آ برز تریں جاہ ء سر بیتگ ات ۔آئی ء دنتان زور ء گوں کسانیں بیرکے داراں کت کہ تنا وہدے آسر کپت گڈا آئی ء بیرک ء گوات ء مک کت آ اے کش ءُ آ کش چاراِت اے ساھت چشیں کسے نیست ات کہ چہ آئی برز تر بہ بیت ۔ناگتہ آئی ءِ اسکول ءِ استاد ء آ دیست گڈا ھکل کناں آئیءِ ایر گیتک اے نیام ء آ زمین ء کپت ءُ آئی ءِ کونڈٹپ بوت بلئے انگتہ آ برز تریں جاگہہ ء سر بوھگ ءِ وشی ء اے درداں نہ ماراں ات۔ مروچی اے برپیں شپ ء ہم آ وھدیکہ بناربس ء گوں ہمگام تہاری ء روان ات اے ھیال آئی ءِ دل ءِ تہا مزنی تمردی ءُ برزتری ءِ واھگ ءُ مارشت دوار زندگ کت انت۔بناربس انچو کہ آئی ء گراں کناں ات راہ تچک ات تنیگہ دگہ دمک ء تابے نیاتکگ ات ۔آ کمے تکانسر ات کہ آ کجا روگ ء اِنت ءُ واتر پدا ایوک ء اتک کنت کہ نا؟ بلئے انگتہ آ دیمترا روان اتنت ۔یک وھدے کیت کہ راہ ھلاس بیت ءُ بگندے آ قلات ءِ توک ء سر بہ بنت ۔شر اِنت بناربس آئی ء را ہرجاہ بارت گوں آ روت ءُ آ قلات ءِ دراھیں راھاں سرپد اِنت ۔یک جاگہے ء بناربس وتی گام داشت اِنت۔
’’اے کجام جاہ اِنت‘‘؟
’’راہ کٹ اِت ‘‘؟
 باریں بناربس آئی ہمدا یلہ کنت؟
انگتہ بناربس نہ سر اِت کاف آئی ءِ دست گوں مہُری ء داشت کہ پدرد بوت ۔
	باریں آ وتی منزل ء سر بوت انت تہاری ء ھچی زانگ نہ بوت ۔باریں آ قلات ءِ تہا انت یا مزنیں در ءِ دپ ء اوشتاتگ انت ۔کاف ءِ سر پر نہ بوت کہ آ کجا اوشتاتگ ،چشیں بزرگے ء ہم آ سر نہ کپتگ ات ءُ بوت کنت کہ بناربس آئی ء را نوکیں راھے ء چہ برتگ ۔’’ ماکجا ایں ‘‘ کاف گوں مرتگیں توارے ء جست کت‘‘ 
بناربس ء پسو دات’’ لوگ ‘‘۔
’’کئی لوگ ء ؟‘‘
 ’’دلگوش بہ کپّے ، ماجہل ء ایر کپگی ایں۔‘‘ 
’’جہلگ ء‘‘ ؟ 
’’ھو! یک ءُ دوگام ‘‘۔
	پدا بناربس ء یک دروازگے ٹک اِت۔یک جنکے ء در پچ کت یک مزنیں کوٹی یے ات کسانیں چپی ءِ روژنائی مر مرانکیں وڑے ء تالان ات ۔چیز پہ شری ء گندگ نہ بوت انت۔
’’تئی ہمراہ کئے اِنت،بناربس؟ جنک ء جست کت۔
	’’زمینانی پٹواری ۔۔!آئی پسو دات ‘‘۔پٹواری ؟ جنک ء کمے بزرتریں توارےء گشت ءُ ٹیبلءِ نیمگ ء یک کربوت ۔جنک ءِ توار ء گوں یک پیر زال ءُ مردے پاد آتک انت ءُ دگہ یک جنکے ہم اوشتات اے بناربس ءِ مات پت ءُ گہار اتنت آئی ء کاف گوں وتی کٹم ءُ کہول ء بچاروک کت آئی گہارانی نام اولگا ءُ ایمیلیا اتنت کاف کشوکائی آچار اتنت وتی تریں کوٹ کش اِت ء اسٹوپ ءِ کرا تاپء دات ۔کاف بناربس کمے یک کش کت ءُ پہ ھلوت جست کت ’’تو اد ء پرچہ اتکے توزانہ قلات ءِ تہا نہ نشتگے ؟‘‘ 
’’ قلات ءِ تہا ‘‘؟ بناربس ء پدا ھمائی ءِ گپ جست کت ۔انچو کہ آسر پد نہ بوت ۔’’بناربس ! تو چہ مہمان گس ء دیم قلات ء نیاتکے ؟‘‘
	’’کئے تراگشت‘‘ بناربس پسو دات’’ من چہ وتی لوگ ء آتکوں ،من ایوک ء قلات ء سہب ءِ وھد ء رواں شپ ء وتی لوگ ء کاہاں ۔‘‘
’’اٹے ِاڈئے ‘‘تو قلات ء نہ روئے ؟ گڈا پرچہ من ء نہ گشت ؟ 
	’’تو من ء جست کت کہ کجا روئے ؟ بناربس جست کت ۔’’تومن ء جست نہ کت ۔من ہمے ھیال کت کہ ترا گوں من لہتیں انچیں گپ کنگی انت کہ مہمان گس ء وتی کوٹی ء گوں من جت نہ کنئے پمشکا من سرپد بوتوں کہ مئے لوگ شر تر انت اد ء پریشان مہ بو ۔مئے کرء کس نئیت۔تو اد ء دلءِ تب ء گپ کت کئے اگاں شپ ء لوٹے ہمدا بوپس شر انت نا؟ کاف جواب دات نہ کت ۔کاف نزانتگ ات کہ چش بیت ۔آ دگہ وڑ ء ھیال ء ات۔ 
	کاف سک رد وارتگ ات ۔آئی ء وتی سر ء بزگ بوھگ ء ات آئی بناربس ءِ سربری شوکین کوٹ ءِ چاراتگ ات آئی ءِ کش پہ کش ہمراہی ماراتگ بلئے نزانتے کہ اے جلواہ ناکیں کوٹ ءِ پشت ء یک چلی ایں جامگے پدا آئی ءِ یک مزدور دروشمیں ڈوبر ات آئی ءِ بزگی ءِ گواجار تیوگیں چپ ءُ چاگرد ات۔ پیریں کونڈاں مہریں پت ءُ بلکیں مات بردیم ءُ سبز ء رنگیں زردمودیں گہار ایشاں چہ بناربس ءِ جند ءِ رنگ ءُ دانگ ہزار سری شر تر ات ۔پیریں زالءُ مرد پہ آئی ءِ وش احتک کنگ ء دیم ء کنزگی بوت انت بلئے کاف نہ چہ وتی جاگہہ سر ات ننکہ دپ ء دانکےء کشت ئے۔
	کاف ءِ زندگی اے میتگ ءِ مردمانی وڑ وڑیں ھیل ءُ ھاداں گراں کتگ ات پمشکا ہرکسی ھاتر۱ا آ لیبوکے ءِ وڑ ات ہریکے ء آئی ءِ بابتء زانگ ءِ ھلت ء گپتگ ات ۔نوں دووارگ مسافر جاہ ء واتر روگ ء آئی ءِ آٹی ھم ھلاس بوتگ ات آ پرے اومیت ء بناربس ءِ کشوکائی ء اے تہارونکی ء جنان ءُ پروش گِرکناں اتکگ ات کہ اے نہ بوتگیں آئی ء را تاں قلات ء شپ ءِ تہا رونکی ء بارت کہ کسے چہ کسے ء سہی ءُ سرپد نہ بیت ۔ایشیءِ دلپروشیں گپاں کاف دل جہلگ ء دور دات کہ آئی ء را شپ ء قلات ء وپسگ ءِ اجازت نیست گڈا روچ ءُ رھمانی قلات ءِ تہا پترگ ءِ اومیت ءِ بام ء جورکاں داتگ ۔ادا اے ھبر پدر ات کہ بناربس قلات ءِ تہا بے واک ءُ کسانیں مردمے۔ کاف ء ہما مزن مردی ءُ ٹوھی کہ پہ آئی ھیال کتگ ات آ چوکلات ء پرشت ءُ کوتین ھاکے جوڑ بوت ۔اے بزگے ات ۔ایشی ء گوں کلات ءِ رسگ ءِ اومیت پرشت ءُ کاف گوں وتی تستگیں دل ء در ءِ دپ ءِ کرشی ءِ سر اتچک دات ءُ نشت ہمے ڈول ء کہ پہ نا اومیتی شپ ء ہمدا بگوازنیت۔
	میتگ ءِ مردمانی تب و بے روھی ء وت پیسر ء آ دلپروش ءُ بے تھمبل ات ءُ پدا چشیں مردمے کہ دراجیں پندے ہمراہ بہ بیت ءُ ُ آسر ء جواب بدنت گڈا گیشتر دردناک ءُ دلپروشیں جاورے پیداک کنت ۔آ اے بے وسیں مردمانی لوگ ء پہ ھمے اومیت آتکگ ات کہ کلات ء پترت بکنت ایشاں آئی ءِ دراھیں واھگ کشت انت دراھیں کہول ٹبیل ءِ دیم ء نشتگ ات ءُ ورگی چیز آرگ بوت انت بلئے آ وتی جاہ ء بے ترک ءُ تواری نشت ،انچش کہ آوانی گوں ء نندگ نہ لوٹیت ۔شرتریں گہار اولگا چہ وتی جاہ ء پاد آتک ءُ آئی ء را آوانی گوں ء ہوار نندگ ءِ سلاہ ءُ منت ء لگت ءُ درائینت کہ آ وت کموکے بئیر چہ ڈن ء کاریت۔
’’ کجا چہ کارے ؟‘‘ کاف جست کت ‘‘۔
مساپرانی جاہ ء ،آئی ء پسو دات۔
	اے کاف ء پہ شریں پسوئے ات آئی جواب ء دراھینت کہ آ لوٹیت کہ واترمساپر جاہ ء بروت پرچا کہ لہتیں المیں کار پشت کپتگ انت ۔
	بلئے راستیں ھبر چوش ات کہ آدگے نزیکیں مساپر جاھے ءِ ہوٹل ء روگ ء ات آجاہ نہ ات کہ کاف بندر کتگ ات ۔بلئے پدا ہم کافء چہ اے لوگ ء زوت درآھگ لوٹیت بگندے مساپر جاہ ء کنڈے ء وتی وڑ ء آرام ءُ دل نشت ءُ شپ ء گوازنیت بکنت ۔ہمود ءِ زمین ءِ سر ءِ وپسگ چہ ایشانی شریں پلنگ ءِ سر ءِ وپسگ ء گہتر بیت ۔ اولگا پسہ نہ دات ءُ لوگ ءِ ایندگہ مردمانی نیمگا چار اِت ۔بناربس پاد اتک ءُ سرئےِ سرینت ءُ دائینت ’’ شریں اگہ واجہ روگ لوٹیت بلئے کیت گوں ‘‘ 
بناربس ءِ رازی بوت ۔بلئے آوانی دل ء اے پگر ات کہ آئی ءِ پیمیں مردماں ء مہمان جاہ ء روگ ءِ موکل باز مشکل ء رست کنت ۔ پرچاکہ اے انچیں جاگہے ات کہ اد ء کلات ءِ مردم کاھینت آرام کن اِنت ءُ نان وارنت دگہ درآمدیں مردماں ء پترگ نیل انت درآھگ ء چہ پیسرایمیلیا ءِ یکوئی کشوکائی چارگاں آئی ء را بے وار کرت ۔آئی اولگا ءِ باسک گپت ءُ رھادگ بوتنت۔
	مساپر جاہ ءِ روگ ء آسر پد بوت کہ اے پہ کلات ءِ گچینی مردمانی واستہ اِنت ۔اولگا ءِ کش ماں کش روگ ء وشیں گپ ءُ ھبر آئی تب ء وشنود دیئگ ء اِتنت ۔
اے مساپر جاہ ڈن ء چوش میتگ ءِ مساپرجاہ ءِ پیم ء ات البتہ پترگ ءِ مستریں دروازگ ءِ دپ ء ٹوھیں رژناھیں چراگے روک ات دگہ یک بیرکے جنوک ات ہمے دمان زمیندار آوان ناگتہ ء دپ ء کپت کافءِ گندگ ء گوں آ اجکہ بوت ءُ اوشتات ءُ روکیں چمان چاراں بوت ءُ گشت ئےِ۔
پٹواری باید اِنت گتاخانہ ء ابید مساپر جاہ ءِ دگہ نیمگا مروت ۔
اولگا پسو دات ’’آ ہچ جاگہہ نہ روت ایوک منی ہمراہ اِنت ۔‘‘
	کاف کمے یک کر بوت ء زمیدارءِ ہم کش ات ءُ وش وشوکی ء گشت ئے’’ ھو بلئے منی واھگ اِنت کہ انشپی ہمدا وپساں‘‘ ’’ اے وڑ نہ بیت ‘‘ زمیندار ء پسو دات ’’پرچا کہ اے جاگہہ کلات ءِ جند ءِ مردمانی ھاتر۱ا انت۔‘‘
	راست بلئے ‘‘’’ من ایوک انشپی کنڈےء وت ء جاگہہ دیاں ‘‘’’گندے ھہدءِ ھکم اِنت دگہ مئیل اِنت من ایوک یک شپے لوٹاں کہ روچے بکناں ‘‘۔
	بچار زمیندار ء پہ سرپد کنگ ء دراھنت ءُ گشت’’ تئی کمک پمن وشیں ھبرے اِنت بلئے ھکم ءُ کانون بدل کنگ نہ بنت تئی دل ء یک شپے ءِ گپ انت بلئے اد ءِ مردمانی ھاتر۱ا درآمدیں مردمے ء یک دمانے ءِ جلگ ،کیامت انت ‘‘۔اگہ یکے ءِ چم تر کپت انت گڈابزان تو پہ وت نہ کت منی ھاتر۱ا ہم مزنیں جنجالے پیداکت کنئے ۔۔من اگہ ترا ایشت کہ شپ ء بوپس بلئے اگہ مردمے ء دیست گڈا ۔۔ ہرکسی وتی دود ءُ رھبند اِنت ھدے ءِ مردم ترندیں انت آوان سر پد ببؤ ۔بزاں کہ آ درآمدیں مردم نیلیت ‘‘۔
اے مرد آئی ءِ دیم ء جک اِت جامگ ءِ بٹن ئےِ نزیک پہ نزیک بندوک اتنت دیوال ء گوں یک دستے تکہ دات ءُ دومی دستے سرین ء کت کمے کاف ءِ نیمگا سرے جہل کت وتی ھبران پہ تھمبل ءُ تمردی آئی ءِ دیم ء ایر کنگ ء ات گندگ ء میتگ ءِ مردمانی رنگ ءُ دروشم ء نہ اِنت بلئے وتی سیاھیں پوشاکء ہمد ءِ کاررھبند ءُ ہزگرانی چیدگ جنگ ء ات ۔
	کاف ء پسہ دات ،’’تئی یک یک ھبرے ء من سرپد بوتوں ءُ پدا من یک ہمے راہ ءُ رھبند ءِ پروشگ ءُ لگتمال کنگ ءِ ھیال ہم نہ کناں تئی دراھیں گپ وتی جاہ ء راست اِنت بلئے من ترا ھال دیاں کہ من گوں کلات ءِ مردماں نزیکی ءِ ھست ۔آ من ء زان انت ءُ منی شریں سیادی ئے است اِنت من بزان کہ آوانی مردماں ۔
	پرے واستا تو پریشان مبو کہ ترا تاوانے رست کنت،من پر تو دگہ نکس یا تاوانے ءِ ارادہ نہ کتگ ،بس ایوک ء یکیں شپ ء روچ کناں ۔باندا کسمت چداں رواں تئی ہمے یکیں کمک بزاں یک گنجے ءُ ایشیءِ بدلء زہبر نبے۔‘‘
’’ھو !راست من ء مالوم انت،‘‘
	اے گپ ءِ پسّہء کاف ءِ کرّا ھبر ءِ دراج تر کنگ ءُ گیشین جسُت ءُ پرس و مالومداری گرِگ ءِ موہ ودی بوُت ۔آئی جسُت کُت ’’باریں انشپی کلات ءِ بازیں مردمے اِدء کیت‘‘
ھو!مروچیگیں شپ چہ ایندگہ شپاں گیشتر براہ دار تر انت، مالکء پسّہ دات ،
	’’مروچی یک واجہ کارے! کافءِ واستا معاملہءِ پہمگ کمے گران ات بلے آ دل ء شات ات کہ آئی ءِ نندگ ءِ واھگ پیلو بوھگی اِنت ءُ اے مراد آئی ءِ دل ء پداناسرجم ات کہ ہمے واجہ کار کئے اِنت کہ ایوک ء یک مردمے ءِ پاد زمین ء چست انت ۔گڈا کاف آئی ءِ نام جست کت ’’کلام ‘‘ بے انانی آئی گشت پرچہ کہ ہمے دمان ء آئی ءِ لوگ بانک پہ تچان آتک کہ واجہ چیزے طلب کنگ ء اِنت ۔لوگ بانک ء دراجین جامگے (ایپرن) گور ء ات کہ بازیں کسانیں گدی چنڈاں گوں زیبدار کتگ ات ۔کوھنگیں دوچے ات کہ شر بروبر بُر اِتگ ءُ مان داتگ ات۔مالک ء دیمء روگ ء پیسوء یکرندے پدا کاف ءِ نیمگا چک ترینت کہ آ وتی در کپگ ءِ پیسلہ ء  بکنت بلئے کاف ء آئی ءِ چارگ درگوز کت ءُ یک لبزے نہ کش اِت ءُ ہمے ھبر ءِ مارشت آئی ءِ سرا لڈ اِت کہ اے وت شربوت کہ آئی ءِ کارمستر ءُ واجکار ہمداِنت ۔بلئے اے ہم سکیں وشی یے نہ ات پرچاکہ آئی وت نزانت کہ آزال گوں کاف ء کلات ء گوں چشں ہم نزیک نہ اِنت ۔
	ھشک ءُ ھیران اوشتاتگ ءُ وتی ناکناں چُنڈان ات۔اگہ کلام آئی ءِ اد ءِ بوگ ء سہی ءُ سرپد بہ بیت اے وڑا بگندے مہ کنت کہ ہوٹل ءِ مالک ءِ دل ء انت بلئے اے پہ یک مردمے ء چشیں جاگہے ء منگی نہ ات کہ کاف ء کنگ ء انت ءُ آ چہ وتی کم ھگلی ء چش بکنت تاں یک مردمے کہ آئی ءِ منتاں چوناہی ء لڈاِتگ ۔اگہ کاف آئی ء اے ہوٹل ء بگندیت گڈا اگہ پہ آئی ترسے نہ ات بلئے ہوٹل ءِ مالک ءِ دل لرزان ات۔
	ہمدا چہ آئی ء را وتی کستری ءُ کمتری درجگ ءِ کارھندئے ءِ ھیال ء گور جت کہ آ بزانت کہ تنگتہ آوانی کد ء رسگ ءُ بروبری کنگ گران اِنت ۔آ پہ بے تواری وتی جاگہہ ء اوشتاتگ ات مالک ء پدا آ پہ زہر کنکی چاراِت آئی ء نوں ہچ نہ گشت تنا وہد یکہ اولگا آتک ءُ وتی ہمرائی ء کشان کت ءُ دگہ نیمگے بران کت ’’تو، گوں ایشی مالک ء چے گپ ء اتے ؟‘‘ آئی ء جست کت،
’’ من پہ شپ ءِ وپسگ ء جاگہے لوٹ اِت ،‘‘
’’ تو شپ ء مئے مہمان ئے؟ اولگا پہ ھیرانی گشت‘‘
’’ھو بلئے‘‘؟ کاف وتی ھبر نیم توام کت آ ئی ء نزانت کہ باریں آ چے لوٹیت ءُ کجا بارت۔
	شراب ءِ بارمزنیں پچیں کوٹی ئے ات ۔میانجی ء ھالی ات ۔دیوال ءِ بروبری ء لہتیں کارندھ وڑیں مردم نندوک اتنت ۔چیزے دار ءِ درپ ایراتنت ۔اے ہوٹل ءِ نندوکیں مردم چہ میتگ ءِ مردماں جتا اتنت ایشانی جند ءُ پوشاک ساپ تر ات انت ۔آوان ء زرد چکیں پچ گورا ات سربر ء جیکٹ ءُ لچیتگیں شلوار پاد ء ات ۔اے پٹکیں مردم ءُ گرد دیم ات انت ءُ گندگ ء یکے دومی ءِ ہم رنگ ءُ ہمکد اتنت۔آ بے ترک ءُ توار ء وتی جاھاں نندوک ات انت ۔ایو ک نوک آوکیں مردمانی گوں چماں رندگیری ء اتنت ۔کاف ایشان پہ دلگوش چارگ ء ات ۔آئی اولگا ءِ باسک گپت ءُ دگہ نیمگے تراینت وھدیکہ آئی دیست کہ جنک ءِ پجاروکے وتی جاہ ء چہ پاد اتک ءُ آوانی نیمگا رواج گران بوت ۔دگہ کس ء نابلئے اولگا آئی ءِ زوریں چکگ مارا بلئے گوں بچکندے ء کشوکائی چارگے ء ابید ہچ گپے نہ کت ۔
	بئیر بہر کنوک یک جنکے ات کہ آئی ءِ نام پریدہ(Frieda) ات ۔کسانیں ڈولداریں جنکے ات شپاریں مود کنڈیں گل ءُ چمانی اندریں گم ،بلئے گندگ ء کارگشاد ءُ مزن گندی یکیں چمانی ڈک ورگ ء گوں آئی وتی دل ءِ تہا یک سارتی یے مارات یک انچیں وشی یے آئی ءِ دل ء ایر شت کہ آئی ءِ تہا نوکین جزبگے زندگ بوت ۔آیکوئی آئی ءِ چارگ ء دلگوش ات بلئے اولگا گوں گپاں مشگول ات ۔پریدہ ءُ اولگا ءِ گپ ءُ تران ء چہ ہمے مالوم بوت کہ آھانی نیامجی سکیں نزیکی ءُ پجاروکی نیست کاف دلگوش ات ءُ گیشتریں مالوم داری ءُ گپ کشگ لوٹگ ء ات آئی انچوش جستے کت ۔
’’شما باریں واجہ کلام ء پجہ کاریے ؟ ‘‘
اولگا بلاھیں ٹہکے دات۔۔۔
پرچا کندگ ء یے ؟ کاف ء پہ نارازی گشت ’’ من کجا گندگ ء اوں ،،آئی انگت وتی کندگ داشت نہ کت 
کاف کمے کاونئٹر ءِ دیم جہل تر بوت ءُ پریدہ ءِ چمانی تہا چاراں گشت ’’ اولگا تنگہ زھگے پریدہ ءِ چمانی ڈک ورگ ء گوں چم جہل کت انت ۔
’’ تو زانہ کلام ء چارگ لوٹ ءِ ؟ ‘‘
کاف پہ منت گشت کہ’’ ھو!‘‘
’’گڈا آئی یک دروازگے ءِ نیمگا دست شہار دات کہ برو ہمے دروازگ ء گونڈیں ٹنگے پِر اِنت ہمے ٹنگ ء بچار تو کلام ء گندئے ۔‘‘
	آئی کاف ءِ باسک گپت ءُ دروازگ ءِ نیمگ ء کش اِت دست سک نرم ءُ وش اتنت۔اے دروازگ ءِ کسانیں ٹنگ کش ءِ کوٹی ءِ اھوالکاری ء پہ بوڑینگ ءُ اڈ کنگ بوتگ ات ۔کوٹی ءِ میانجی ء یک ٹیبلے ءِ دیم ء آرامی کرسی ءِ سر ء کلام نشتگ ات ،آئی ء ِدیم ءِ نزیک ءِ لونجانیں کندیل ءِ رژنائی آئی ءِ دیم ء شری ء کپان ات ۔آنیامی کد ءِ ،پزوریں مردکے ات ۔آئی ءِ دیم ساپ ات بلئے گلانی سرا امر ءِ مزنی ءِ چبّ لونجان اتنت آئی ءِ بروت دراج اتنت۔چم شری گندگ نہ بوت انت پرچکہ چشمک ء زاہری ء نیشت انت اگہ ایشی ءِ چمان مہ بوتیں گڈا آئی ءِ دراھیں رنگ ءُ دروشم کاف ءِ دیم ء پدر ات ۔آئی ءِ چپیں مک ٹیبل ءِ سرا تکہ ات وھدیکہ راستیں دست کونڈ ءِ بروبری ء ایر ات کہ آئی ء چہ ورجینا سگار ء دوت دیان ات ۔بئیر ءِ گلاس ٹیبل ءِ سرا ایر ات کاف ہمے جہد ء ات کہ بچاریت باریں ٹیبل ءِ سرء دگہ کاگدے چیزے است کہ نیست بلئے آئی دگہ ہچی نہ دیست پرچکہ ٹیبل ءِ لمب برز ات۔کاف چہ پریدہ ء اے ھبر سدک کنگ لوٹیت کہ آ ہم بیئت ءُ بچاریت باریں ٹیبل ء ِ سرء کاگد است کہ نیست گڈا پریدہ گشت کہ آدمانے ساری کوٹی ء بوتگ دگہ ہچ نیست ۔آئی پدا پریدہ جست کت کہ باریں انگت ء چارات کنت یا آئی ءِ ندارگ ءِ وھد ھلاس اِنت ۔گڈا پریدہ دراھینت کہ ’’پرواہ نیست ہرچی چارات کنئے بچار ۔۔۔ ‘‘
اے دمان ء کاف ءِ کرا ایوک ء پریدہ ات پرچکہ اولگا گوں وتی پجاروکے ء دارءِ تہت ءِ سر نشتگ ءُ پاداں چنڈیناں ات۔
’’پریدہ ،تو کلام ء دیریں زانئے‘‘؟
ھو! شریء زانن ئے ‘‘
	آ کمے جہل تر بوت ءُ کاف ءِ بروبری اوشتات ہمے دمان ء آئی ء وتی کریم رنگ پشک چک ات ءُ بروبر کت کہ گٹے سک جہل گرد براتگ ات کاف ء چاراِت کہ آئی ءِ بارگیں بالاد ء گوں جامگ وش جلواہ دیان اِنت پدا آئی گشت 
’’ تو اش کت اولگا پرچہ سک ء کنداِت ‘‘
ھو!’’ گنوکے ‘‘۔
	’’راست بلئے ٹہک دیگ ءِ پشت ء گپے است اِنت توجست کت کہ کلام ء زانئے ،گڈا تو زانئے کہ من ۔۔۔۔‘‘ آئی وتی گپ ناسرجم کت آئی گردن برز کت ،کاف ھیران بوت کہ آ چے گشگ لوٹیت تاں درائینت ئے۔
	’’من کلام ءِ مردم آں ۔’’آئی ءِ دوستدار ،آئی ءِ مہر ،کلام ءِ دوستیں بانک،‘‘کاف ء گشت ئے آئی ء سر سُرینت ۔
’’گڈا‘‘ کاف وتی جند ءُ توار کابوء کت انت ءُ گشت ’’ تو باز عزت کرزے ‘‘ نہ ایوک ء پر تو‘‘ پریدہ پہ باز وشی ء گشت آئی ءِ لنٹانی بچکند پدر نہ بوت۔
کاف ءِ کرا آئی ءِ گروناکی ءِ پروش دیگ ءِ یک سلاھے است اتءُ آئی گوں اے جست ء وتی تیر نشانگ ء جت ۔
’’تو کدی کلات ء شتگ یے؟‘‘
’’اناں‘‘
’’بلئے اے بس نہ اِنت کہ من اد ء بار ء نشتگوں‘‘ کاف ءِ تیر نشانگ ء نہ لگ اِت ۔
جنک ءِ مزن گندی گیشتر ءُ کاف ء را ایر آرگ پدر تر بوت۔
’’راست گشئے‘‘ کاف ء دراھینت اے جاگہہ ءِ مالک توئے بار تئی اِنت؟ ‘‘
انچش اِنت من اد ء شیربہر کنوکیں جنکے آتکگ اتوں مروچی تئی دیم اوں ‘‘
’’ھو! تئی دست نرم ءُ ڈولدار اِنت ‘‘۔
	کاف ءِ دپ ء گپ در آتک آئی نزانت کہ آایوک ء وش گپی ء اِنت یا پریدہ ءِ راستی ء ڈولدار اِنت ۔آئی ءِ جلواہ آئی کشان اِنت۔آئی دست راستی ء کسان ءُ ڈولدار اتنت ،بلئے بگندے ناتوان ءُ بے اوست اتنت ۔
’’کس ء ایشانی پرواہ نسیت ،دانکہ نوں ۔۔۔۔۔‘‘
	آئی وتی ھبر سرجم نہ کت ،کاف آئی ءِ نیمگ ء چاراِت آئیء سر سرینت ءُ ہچ نہ گشت ’’تئی وتی زندگی ءُ راز اِنت ‘‘کاف ء گپ بِنا کرت ‘‘پدا تو وتی گپاں ۔پرچہ گوں یک انچیں مردمے ء بگشئے کہ آئی ء ایوک ء نیم ساھت ء پجاروکی بوتگے ۔ آئی ء دنیتگہ وتی بابت ء یک گپئے نہ کتگ‘‘ 
	اے گپ کاف ءِ چہ دپ ء چہ دور دات بگندے پریدہ ءِ جذباتی بہ بیتءُ گپے بکنت ۔بلئے آئی ہچ ھبر نہ کت پاد اتک ءُ وتی کوپگ ءِ بگل جول(لیدر ءِ بیگ) ء چہ یک کسانین دارے ٹکرے کش ات ءُ ہمے دروازگ ءِ ٹنگے بند کت وتی دل ءِ مارشتاں جہل جناں آئی کاف چاراِت ءُ گشت’’ من ترا زاناں تو میتگ ءِ پٹواری ئے ‘‘ بلئے ۔۔۔من ء پدا وتی کار ءِ جاگہہ ء اوشتگ لوٹیت‘‘ آ پدی نیمگ ء وتی جاگہہ شت پرچکہ مردکارے گوں وتی ہورکیں کدہ ء کاوئنٹر ء وداریگ ات ۔
	کاف واھگدار ات کہ آئی ء گوں گیشتر گپ ءُ ھال بکنت ۔آئی دیم ء چہ یک ہورکیں کدھے زرت ءُ کاوئنٹر ءِ دیم ء اوشتات ۔
	’’پریدہ دگہ گپے دلگوش کن ۔تئی وڑاکار کنگ ء بلاھیں دلے لوٹیت،تو باز ستا کرزئے کہ گوکانی شیر ءِ دوشگ ء بگر تاں اے ھد ء سر بوتگ ءِ کہ ترند آپ ءِ بار ءِ دیمپان اِت ۔بلئے بچار تئی وڑیں مردمے ءِ ھاتر۱ا ہمنچک بس اِنت بزاں تئی منزل ہمیش اِنت،بگندے منی ھبر ھُشکیں ھبر انت بے مانا اِنت ۔بلئے پریدہ منی ھبرانی سر ء مہ کند ،گوستگیں وھد ء بے ھال کن ،دیم ء بچار کہ چون بیت ۔اگہ دنیا ءِ توک ء مردمے ءِ ھلاپ ء باپشت ء بدی ہرچنت بہ بیت ،آوتی مراد ءِ منزل ء سر بیت۔کس آئی ءِ دیم ء داشت نہ کنت ۔اے گپ ءِ تہا ہچ ڈول ء دلپروش بوھگی نہ اِنت کہ تو یک کمزور ءُ کسانیں مردمے ء ِ کمک ء بزورے کہ آ وتی وڑا دنیا ء گوں مڑاں دیمء روان اِنت بلئے مرچی آ نا توان ءُ بے گت ءُ گمان انت۔برے برے مردم ایوکی ء وتی کار ء دیم ء برت کنت ،ایشیءِ ھاتر۱ا نزارہ چاروک ءِ رمب ءُ رمگ نہ لوٹیت ۔‘‘
	’’ من نزاناں توچے لوٹئے ؟ ‘‘جنک ء  دراھینت آئی ءِ توار گوں آئی ءِ زبان ء ہمراہ نہ ات ۔یک بے گویاکیں دلپروشی یے پدر ات گوستگیں وھد ءِ سوب مندی مجاں گار ات۔
	جنک ءِ دیم ء وشی یے پدر بوت ءُ آئی ناگتہ جست کت ’’باریں تو من ء چہ اے کلام ءِ جنجال ء چٹین یے ؟‘‘
آئی ء پہ وشی چاپ جت 
’’ھو! اگہ تولوٹئے منی دوستدار بئے گڈا من ترا ایشی ء چہ دوربرگ لوٹاں۔ ‘‘ 
	’’شر گڈا انوں من واتر روگ لوٹاں پرچکہ اولگا گوانک جنگ ء اِنت ‘‘اولگا آئی ءِ بازیں پجاروکاں چپ ءُ چاگرد کتگ ات۔پدا پریدہء گوں نرمیں گالوارے گشت ’’چے وھد ء گڈا من تو گپ بکناں؟‘‘
کاف ء پدا جست کت ۔
’’ گڈا بائدیں کہ من شپ ء اد ء بہ جلاں ’’ھو ‘‘ پریدہ ء گشت ۔
’’انوں‘‘ 
’’نا۔ انوں گوں اولگا برو کمے دیرء پد ،وھدیکہ اے دراہ در کپ انت گڈا واتر بیا‘‘ ’’جوان‘‘ کاف ء دراھنیت ءُ پہ اشتاپی اولگا ءِ ودار ء بوت ۔
	اولگا ہوٹل ءِ نشتگیں مردماں چپ ءُ چاگرد کتگ ات ءُ آ وتی ھندی لیبئے ء گوں دلگوش اتنت ۔ہریکے گپت سریں ء ءُ شری ءِ سرا ترینت۔پریدہ زھر ء گشت ’’ اے مردم نہ انت ‘‘ دلریش اِنت ۔’’
اے کئی زئی اِنت‘‘ کاف ء جست کت ۔
’’کلام ءِ نوکر ءُ چاکر ‘‘ پریدہ ء گشت 
	ہمائی ء ایشانی لشکر مچ کتگ ۔ہرجاھے روت رند ء گوں انتے ،ایشاں من ء دل سیاہ کتگ سکیں بے شرمیں مردم اِنت ءُ ادا پریشاں من ء بیئر ءِ کدھا پر کنگی اِنت ۔منی گپ ترند اِنت بلئے تو برداشت بکن ‘‘ 
	من باز براں کلام گشتگ کہ اے ھیوان اِنت اشاں وتی ہمراہی ء اد ء میار بار اِنت آ منی گپاں گوش نہ داریت ۔دگہ عزت مندیں گراکے ایشانی دیم ء اتک نہ کنت ۔ایشاں ء پس ءُ گوکانی وڑ ء بوھگ لوٹیت اے ادبی مردم نہ انت۔اگہ تو اد ء مہ بوتیں ئے گڈا من کلام ءِ جند کڈن کتگ ات کہ ایشاں چداں چہ بہ کشیت ۔!!
’’شر ایشانی کوکار ء آ وت تکانسر نہ بیت‘‘؟ 
’’کجا آ و کپتگ واب اِنت‘‘۔
’’واب اِنت ؟ ‘‘کاف گُڈ اِت ۔
	’’بلئے وھدیکہ من ٹنگ ء سرک دات ءُ چاراِت آ نشتگ ءُ آگاہ ات !!‘‘
پریدہ ء پسہ دات ۔
	’’ھو! تو وھدیکہ آ چاراِت تئی دل ء آ گہہ اِنت اناں واب بوتگ اے ہمے وڑا نندوکائی واب کپیت ۔انچو ھادتے کرتگ ۔دگہ انسانے۔ اگہ آ،آگہہ ببوتیں گڈا من ترا کجا چارگ ایشت ،آ واب اِنت کہ اے اد ء چو مست ءُ گنوک اِنت ۔ھیر من وت ایشانی بندوبست ء کنیں۔‘‘
	پدا آئی نزیک کنڈ ء چہ یک دراجیں چا بکے چست کت ءُ آوانی نیامجی ء شکین کت یکبر ے آدان کِمار نہ کتُ بلے وھدیکہ پریدہ زورء ھکل کتُ ءُ کلام ءِ نام گپت گڑا دراہ دیمی درء پترت انت ءُ ہما کوٹی ء اندیم بوت انت پریدہ ہم آوانی ہمرائی ء دروازگء ہما دیم بوت۔
	کاف ایوک ء اے مزنیں ھال ءِ تہا پشت کپت ناگتہ آئی ء را مردمے ء پادبرمش گوشاں کپت انت ۔کاف تچان ء بار ءِ ڈیکی ءِ جہل ء چیر بوت ۔اے ھوٹل ءِ مالک ات کہ پریدہ ء توار پرجناں ات ۔بھت ء شری ء پریدہ زوت واتر آتک آئی کاف ءِ نام گپت بلئے ہوٹل ءِ مالک پورا برز جھل مردمے پٹگ ء ات آئی پریدہ ءِ نیمگ ء یک مہروان ءُ نرمیں اندازے چارات پریدہ ہمے دمان ء کلام ءِ نوکر ءُ چاکرانی گلگ ءُ زاری ء کنگ ء ات ۔ہوٹل مالک ء جست کت ’’ہمے پٹواری کج اِنت ؟‘‘
	’’پٹواری ھو !‘‘ پریدہ دراھینت ’’من بےء ھال بیتاں کہ ترا ھال بدیاں ۔آدیر انت کہ درتکگ ہمے دمان ء کاف آئی ءِ پادانی جہل ء سرپتگ ءُمرگ ء کرک ات ۔آئی ء پاد کاف ءِ دلبند ءِ سرا ایر کت ۔
	’’ھو بلئے من ء دیر انت کہ ہمدا اوں من ایش شوم ء را در آھگ ء ندسیت آئی لانک بستگ ات کہ انشپی ہمدا وپساں بگندے ہمنگووتارا چیرے داتگ ’’ ہوٹلءِ مالک پہ بے واری گشت ‘‘۔
	’’اِناں واجہ ! آ اد ء نہ اِنت ‘‘ پریدہ یکرندے پدا وتی پادانی چیر ء ڈیکی ءِ پشتء دل پہ لاپ وپتگیں کاف ءِ سینگ ء لگت پردات کاف ء راہمے دمان ء کندگے ء گپت وتی کندگ ءِ دارگ ء آئی دست دپ ء داشت ،پریدہ کمے جہل بوت ءُ آئی ءِ نزیک ءِ گشتے ’’ مردک کوراِنت کہ تو اد ء چیرئے ‘‘ کمے آئی ء را بوسگے داتے ءُ پدا چست بوت۔
’’آ اد ء نہ انت‘‘
	بلئے ہوٹل ءِ مالک ءِ جواب ء کاف کمے پریشان ءُ اجکہ کت ،آ گشگ ء ات شری انت کہ’’ آ اد ء مہ بیت ۔تو ایوک ء اے بار ءِ کوٹی ءِ ذمہ وارئے من ء دراھیں کوٹیانی ذمہ گون اِنت ۔ تو زانئے کہ ھہدے وتی راہ ء کانود انت ۔ایوک کلام ءِ سوب نہ اِنت بلکہ اد ءِ ترندیں کانود ’’گڈا شپ وش بات ۔تو بوپس ‘‘آئی ءِ در آھگ ء گوں پریدہ رژنائی بند کت ءُ کاف ءِ نزیک آتک ءُ توار کت’’ بیا جان پادا‘‘۔
	آئی ء را یک اجبیں وشی ءُ خمارے ء آوار جت ۔ہمے وڑا کاف ہم وتی ھیالانی مہریگء تاچینان ات ۔پدا آئیء کافء را چنڈکے پاتک پاد کت ،دوئیناں یکے دومی ء را امبازاں زرت ۔اے وشیانی امبازاں کاف یک دگہ دنیائے ء گار کت ات انچش کہ آ دوھیں ملکے ءِ درآمدیں شہرے ء یک درآمدیں ابیتکیں ءُ ایوکیں مردمے ءِ رنگ ء گار اِنت بلئے ناگتہ کلام ءِ کوٹی ء چہ مردمے ءِ گرانیں توار ءُ گوانک بُتک۔ آ چہ وتی ھیالان درگڑا ات نچش کہ کسے پریدہ ء توار ء اِنت ۔
	’’پریدہ‘‘کاف پہ سک سک گشت’’ کسے ترا توار ء اِنت ۔یکبرے پریدہ چش اسپرینگ ء چست بوت بلئے ناگتہ پداتچک بوت ءُ کندگ ء گوں گشتے ’’ من نہ رواں ہچبر آئی ءِ کرا نہ رواں ‘‘ ۔کاف ِ دل ء لوٹ ات کہ پریدہ بروت کلام ءِ توار ء پسہ بدنت بلئے آئی گپ کت نہ کت ۔آدل ء وش ات کہ پریدہ آئی ءِ امبازاں ات اگہ پریدہ شت گڈا بگندئے آئی ءِ دست ء بروت اِنت آئی ءِ کمک ءُ ہمدردی پہ پریدہ ٹوھیں کونڈے ات ۔آئی دل کت ءُ پاد آھتک ءُ زور ء گوں دروازگ ء جنگ ء لگ اِت ۔
’’من پٹواری ءِ کرا اوں ‘‘
	کلام ءِ توار بند بوت ،بلئے کاف ء یک ناگتیں پگر و سوسے ء مان زرت آپاد اتک ءُ نشت ،پریدہ کش ء نشتگ ات آ روک روک ء چارگ ء ات ڈن ء بام ءِ رژنائی بتکگ ات ۔
’’چے بوت؟ ‘‘
’’چے اومیت دارگی اِنت؟‘‘
	پریدہ چے کت ،ہرچی گار ءُ بیگواہ بیت ، دیم ء یک بلاھیں دژمنے ات ءُ آسک نزور ات بلئے پد ا ھم اے دراھیں پگر ء ابید دوشیگیں شپ ءِ وشیاں بئیر ءِ کدء رتکگیں کوتے آپاں آئی دل ء را توانے بکشتگ ات ۔
’’توچے کت ،مادوھیں برباد بیں۔‘‘کاف گوں وتی جند ء گپ ء ات ‘‘
	’’اِناں ۔‘‘پریدہ پسو دات ‘‘اگہ برباد بیں من ء ہچ پرواہ نیست ۔آئی ءِ بدل ء من ء تورستگے گم مکن ،بچار دیم آ دومردم چون کندگ ء انت ‘‘کاف ء چک ترھینت ’’ِکئے؟‘‘
	بار ءِ ڈیکی ءِ دیمء آئی ءِ دوھیں کمکار نشتگ ءُ دنتاں دیگ ء اتنت ،یکے سک بے واب ءُ چمے کٹینگ ء اتنت ۔بلئے کندگ بچکندوکے زاھر بوت کہ وتی ڈیوٹی شری ء سرجمے کتگ ۔کاف آوان ء ھکل کت ’’شما اد ء چے کنگ ء ئے ‘‘؟ 
	انچش کہ ایشاں ٹوھیں کارے ھراب کتگ اتءُ ’’ماتئی پد ءُ رنداں اِد ء اتکگیں ماوھدے ترا میتگ ءِ مساپر گس ء نہ دیست گڈا پٹان ،ءُ لوٹان تاں کہ بناربس ءِ لوگ ء شتیں ۔پدا ھال رست کہ تو اد ء اتکگے گڈا ہما اِنت کہ مااِد ء اتکگ انت ءُ تئی وداریگ ایں مئے کار ہمیش اِنت ارزان نہ اِنت ۔‘‘
’’بلئے من شمارا شپ ء چون کنیں ،من شما را روچے ءِ وہداں لوٹیں ۔‘‘
’’انوں روچ اِنت ‘‘یکے ء دراھینت۔
	روچ دراتکگ ات ڈن ء پیشگاہء رژنائی ات ۔وھدیکہ بازیں کاردار ءُ بزگرے پتران ہمے دمان ء اولگا پترت ۔آئی ءِ مود شنگ ءُ شانگ نہ بستگ اتنت بلئے گندگ ءِ تابناک ات ۔آئی ء کاف دل برتگ ات ۔آئی پہ گلگ گشت ’’’ تو پرچہ شپ ء گوں من نیاتک ‘‘گریوگی ات۔’’من زاناں پہ کئی ھاتر۱ا تومن ء یل داتگ ‘‘ اے گپ آئی پہ اشارہ گشت ءُ دوسے رند ء پد ماں پد ء گشت ۔
	پریدہ کہ دمانے ء گار بوتگ ات آ گوں بچکہے پچاں واتر اتک آئی ءِ گندگ ء گوں اولگا یک کر بوت۔’’سرگر چداں چہ روگ اِنت ‘‘ پریدہء کاف ء گوں گشت آ چہ اے ہوٹل ءِ درکپت انت ۔ دوھیں دیم ء ،وھدیکہ کاف ءِ کمکار رند ء ہمراہ بوتنت کاف ءِ ہمکاراں آئی ء را دارگ ءِ بازیں توجیل کت ۔آئی ءِ کم شرپی بناکت بلئے آئی پہ مزن مری ء آوانی دیمء روان ات انت یکے ء دارے زرت ءُ آئی ءِ راہ داشت بلئے پہ بے کماری آگوست ۔
	آ برفاں چہ گوزاں تاں کہ میتگ ءِ مساپر جاہ ء رست انت ۔کاف ء گین سارتے کشت ءُ وتی جند ءِ کوٹیء شت ءُ تچک بوت۔
	پریدہ زمین ء پہ وت ء نپادے پچ کت کمکار پہ دلمانگی نندوک ءُ ہمدا جاہ کنگ ء دلمانگ انت بلئے کاف آوان ء تا چنت رند تر امساپر جاہ ءِ ذال آتک کہ آ گوں باز مہروانی ء گوں پریدہ دست ءُ درہ بوت بگلے کت ءُ چک ءُ بوسگے گپت ۔پریدہ پہ شرپ داری آئی ء را وتی مات گشت ۔
	پدا شگالہ ءُ کارکنوکیں زالبول اتک انت ءُ پہ المیں چیزانی برگ ءُ آرگ لگ ات انت ۔آوان ہمے سرپدی بوت کہ پریدہ آوانی ہمکارے پریدہ کارانی گیشنگ ءُ دست سبکی کت بلئے کاف ء سہب ء تاں شپ وتی بوپ ءِ سرا تچک داتگ ات تاں کہ دومی سہب ء پاد اتک گڈا آئی وتی جان تمردی ءُ توان مار ات۔ 
	مروچی میتگ ءِ آھگ ءِ چارمی روچ ات کاف لوٹیت ءِ کہ پریدہ ء گوں مہر ءُ دوستی ءُ دوشیگیں لہتں گپ و دانک بکنت بلئے آئی ءِ کمکار دائم تہاکپوکیں شگل ءِ تہے پگل اتنت ۔اگہ آوان گپے بنا بکنت اتنت اے لازم تہا پترت ءُ جاسوسیء لگت انت پمشکہ پریدہ گوں آواں کندگ ءُ مسکراھی کت ۔آ انچو بے شرم اتنت کہ آتک ءُ نشت انت ءُ کنڈےء وتارا چوش ڈکیں پچے ء یکجاہ تپات ءُ چیرے دات کاف نوں شری ء سرپد بوتگ ات کہ اے کار ءِ ہمرائی ءِ بدل ء آئی ءِ جاسوسی ء کنگ ء انت انچش کہ پدگیر یکے ءِ پداں بہ لیچیت وت ء را چو چک ءِ وڑا گنوک ءُ نازانتکار پیشدارانت ۔بلئے ہوہشار ءُ گپ گوشدارگ ء ہرچی ءِ سرا سرجمی ء چاڑکہ ءُ زانت کاری نظر ایر کنگ ء اِنت کاف ایشانی چمانی شیتانی ء پہ شری درگوز کناں ات۔
	وھدے کاف چہ وتی بوپ ء پاد آتک گڈا آئی ءِ ھذمت گاری ء پہ ساڑی بوتنت ۔انچش مالوم بوت کہ آوان گوں وتی ھژیاری ء کاف ہمے رنگ ء آورتگ کہ ہرچی ء آوانی مہتاج بہ بیت ءُ ُزاھرانت کہ اے کار جوانیں آسرے نہ داریت آ ایشی ءِ کدی واھش مند نہ انت۔
	کاف پرے چیزء بے وار ءُ نہ گیگ ات کہ آ پریدہ ءِ ٹبیل ءِ دیمء نشتگ ءُ چاہ ورگ ء اِنت یا اسٹوپ ء پر آئی پریدہ روک کنت دومی آ کمکاراں وت ء را پہ چلوپگی کشت۔برز ءُ جہل ء روانت ءُ کاھنت پرے چیزے کار اِنت ۔آئی ءِ واستہ آپ کار اِنت سابون ءُ تولیہ ء کارانت ۔
	آئی ءِ دپ ء ھرچی درکیت آئی ءِ دیمء دمان ء ایر بیت ،شک ،آدینک ،ہرچی دمانء سر بیت ،کاف ءِ دپ سُر ایت ہرچی حاضر بیت ۔اے ڈول ء کاف ء وت دل ءِ تہا شرمندگی مارت کہ آئی ءِ انچو ھذمت گزاری پرچہ بوگ ء اِنت ۔پمشکا یک روچ آ بیزار بوت ءُ وتی دوھیں کمکاراں ء گشتے ’’شما برو اِت منی سر ء بہ چٹ اِنت منا ایوک ء بل اِنت کہ گوں پریدہ ء گپ ءُ ترانے بکنیں ‘‘ بلئے اے گپ ءِ آوان پرواہ نہ کت گڈا آئی ء درائنیت کہ’’ شر شما سر پد نہ بیت بروئے ڈن ء منی ودار ء بکن ات ،ما ءُ شما بازار ءِ سپرٹنڈنٹ ءِ گندگ ء آئی ءِ کار گس ء روئیں ۔‘‘
آوان پسہ دات ’’ ما ہمدا ودار کنیں ‘‘ ۔
کاف پدا زھر گپت ،’’پرچا  من نہ لوٹاں برواِت چداں چہ جہدم بئے ‘‘ ۔
	آئی ءِ زھر گرگ دمان ء گوات ء برت وھدیکہ پریدہ آئی ءِ دیم ء نشت ءُ پہ وشوکی ء گشتے’’ ایشاں پرچہ بیہار کنے بلئے نشتگ انت مئے شریں سنگت انت۔’’‘‘تو ایشان دوزواہ گشئے ۔ایشان پہ چلوپگی ءُ گپ ءُ ھبر کنگ ء مئے دل ریش کتگ ۔اے وڑ ھراب انت کہ اے کناں ‘‘ ’’ من زاناں توچے گشگ لوٹے ‘‘ پریدہ آئی ءِ گردن ء اڑینت ءُ آ امبازاں زرت ءُ بوپ ءِ سرا کپت انت وشی کمار ءُ چاڑے پدا پاد آتک بلئے آ شپ ءِ وڑ ء اچ وت بے ھال نہ اتنت ۔بلئے مہر ءُ دوستی ءِ دل یکجاہ ءُ یکے دومی ءِ بوسگ ءُ کمار ء دزگٹ انت بلئے چہ وتی چپ و چاگرد ء بے کما ر نہ اتنت۔
	لہتیں وہد پاس ء پد کارندھیں زالبول کوٹی ء اتک اِنت ءُ آوان ء  یکے دومی ءِ امبازاں یکجاہ وپسگ دسیت گڑا یکے آ دگراں ء گشت بچار چوں وپتگ انت ‘‘ گڈا ایشاں آوانی سرا چادرے پردات ۔‘‘
	وھدے کاف ء چم پچ کتنت ءُ وتی سر بر ءِ چادر دیر کت گڑا آئی ءِ چم کوٹی ءِ کنج ء ہما دوھیں کمکاراں کپت اِنت کہ یکجاہ زکڑ تگ ءُ نشتگ انت ۔دومی دیم ءِ مساپرجاہ ءِ مالک ءِ لوگ بانک ات کہ وتی زنڈیں بالاد ء نشتگ ءُ ھاسیں دوچگر ی ئےء دلگوش ات ۔
	آئی وتی گرانیں بالاد چست کت ءُ وتی دیم جینت انت کہ انگتہ ڈولدار ات انت ۔گشگ ء بوت من ء دیر انت کہ اد ءِ نشتگوں اے گپ کاف ءِ دل ء چم جہلی اتنت ۔آئی نہ لوٹنت کہ کسے بے جست بیت ءُ بنند ایت کہ آ پتگ انت بلئے چے بکنت آئی منہ واری نہ گپت ءُ ایوک سر سر ینت دمانے ء پد پریدہ ھم پاد اتک کاف آئی ءِ بدل لوگ بانک ءِ نیمگ ء چاراِت ء گشت ’’اگہ تو موہ بدئے گڈا من ءُ تو دگہ وھدے گپ کنیں ۔تناوھدے من لوٹاں کہ میتگ ءِ سپریٹنڈنٹ ء گوں گنند ُُٗ نندے بہ بیت من ء آئی گوں سکیں المیں کارے ھست ۔‘‘’’ اناں لازمی انت کہ اول گوں من گپ بکن پرچا کہ آتئی کار ءِ گپ اِنت ہروھد ء بوت کن اِنت بلئے اے گپ ء کہ من گوں تو کنگ لوٹیں سک المی اِنت ءُ پمشکا تو من ء وھد بدئے وتی آدگہ کاراں پدا بکن من ء گوں تو وتی لاڈکیں کارداریں جنک پریدہ ءِ بارت ء لہتیں گپ کنگی اِنت شر گوشدارے لوگ بانک ء پہ جزم گشت۔ 
	’’اے گپ شر اِنت بلئے ۔۔۔۔ من ھیراناں کہ شما مار ء چیا نیلت دو پہ دو ء وتی جیڑھ ءُ جنجالاں گیگ ء گور بکنیں ‘‘کافء درائینت ۔
	’’چش نہ اِنت پرچکہ اے منی جنک ءِ وڑا انت ءُ من ء سک دوست اِنت‘‘ لوگ بانک ء پریدہ وتی نیمگ ء کش ات آ برزی ء آئی ءِ کوپگاں سر بوت ۔‘‘ھو! ہما اِنت کہ پریدہ ترا وتی مہروان گشتگ ءُ اے کمکاراں دوزواہ گشتگ من ہم ھمے سرپد باں پمشکا من نوں ہمے ھیال کتگ کہ منی ءُ پریدہ ءِ ھاتر۱ا شرتر ہمیش اِنت کہ سانگ ءُ سور بکنیں ہمنچک زوت بیت ۔شر تراِنت ۔‘‘
	من شر زاناں کہ پریدہ ء منی ھاتر۱ا ٹوھیں کربانی داتگ آئیء heren hofءِ بار ءُ کلام ءِ وڑیں ٹوھیں مردمے یلہ کتگ ءُ من ء شر تر لیکتگ من آ جاہ ء نہ کرزاں ’’پریدہ وتی گردن چست کت برز ء چارات آئی ءِ چم ارسیگ ات انت ہچ وڑیں وشی پدر نہ ات ۔‘‘
’’ پرچہ من چہ کئے شر تر اں؟ ‘‘ 
’’چے ؟ ‘‘کاف ءُ لوگ بانک ءِ دپ ء یکپارگی جست دراتک ۔۔۔۔
 پدا لوگ واھند ءِ بانگ ء درائینت آ گپی نہ انت وشی و گمان گپی نہ کتگ، بزگ ءُ بیوار انت ۔ ‘‘
	ہمے دمان ء پریدہء ناگتہ کاف امبازاں زرت ءُ انچو چک ات کہ بزاں آ ایوک اِنت تاں کہ آئی ءِ پاداں کپت کاف پہ مہر آئی ءِ ملگوراں سمارگ ء لگ ات۔
	’’منی دل ء کس ء پرے گپ ء احترازے یے نیست اِنت ۔تو عزت داریں مردمے ءِ ،لوگ واھند ءِ بانک کمے گپ داشت ءُ پدا درائینت ’’بلئے یک جستے است کہ تولو ٹے من پریدہ ء آروس کناں ۔آروس چکی گپے نہ اایت ۔اے سر ءِ سودا اِنت تو اے میتگ ء درآمدیں مردمے ئے کس تئی پشت ءُ پد ء نزانت گڈا اے ھبر ءِ مانزمان کئے اِنت چیزے مردمے زمانتے لوٹیت پدا ھم تو وت اے ھبر ء شری ء سرپدئے کہ تئی نزیکی ء پریدہ چنکس تاوان وارتگ آ ہرچی پشت ء جتگ ءُ ترا زرتگ ۔کاف ء پسہ دات !
	’’ھو! من تئی ھبراں تپاک کناں بلئے اے گپ وکیل ءِ دیمء سور ءِ وہداں جنگ بنت ۔بلئے ایشی ساری من ء کلام ء گوں ھبر کنگی اِنت ءُ آ ھم سہی کنگی اِنت۔‘‘
پریدہ جہہ سر اِت !
	’’کاف اے گپاں بل ،کاف نہ گوں تو گپ کنت ء نیکہ گوں من آ کسے ءِ گوں ھبر ھال نہ کنت ۔‘‘پدا آ لوگ واھند ءِ بانک ءِ نیمگ ء کنز اِت ءُ گشتے ’’ ایشی بچار چوں گنوک اِنت ‘‘پریدہ ءِ ھبر ءِ پلہ مرزی کناں ء لوگ بانک ء گشت ’’تو اجبیں مردے ءِ ‘‘آ ئی وتی زنڈ بن بالاد گشینت ء پہ گیک و گور نشت ’’تو ہما گپ ء کنئے کہ ھچبر بوت نہ کنت ۔‘‘’’ پر چا بوت نہ کنت ؟‘‘ کاف ء گشت لوگ واھند ءِ بانک ء درائینت’’ بچار کاف من ترا ہمے ھبر ء سرپد کنگ لوٹاں کہ تو اد ء نوکیں مردمے ءِ ما اد ء وتی امر گوازینتگ ہر تب ءُ وڑ ءِ مردم ء پجہ کاریں ،اے گپ ء سدک ببو کہ من ء قلات ءِ تہ ءِ ھچ ھبر مالوم نہ انت ۔من اد ء وتی مسافر جاہ ء شتگ ءُ شپ ءُ روچ وتی کار ء گوں کارداراں ۔منی مرد مارٹن (martin) بے ہوش ءُ سمائے آ ھم تئی وڑا نیک ءُ بد نزانت بلئے منی چم پچ انت من ہرچی گندیں اشکینیں تو چے گشگ لوٹے ؟ کاف پہ اجکہی جست کت انچو کہ اے ھبر آئی ءِ مجگ ء سر گوزگ ء اِنت ’’ منی گپاں شری ء گوشدار‘‘ ار کلام herr kalam قلات ءِ ٹوھیں مردمے آئی ء ِ رینک ءُ اگدھ ء مزن اِنت ۔ماپرچی آئی ء پہ سور ء جست بگریں شمے تہا کس قلات ءِ نوکر نہ انت تو اے میتگ ءِ مردمے ئے۔تو انچیں درآمدئے کہ ترا کس اد ء دوست نہ داریت ۔ہرکس چہ تو وت ء دور داریت ۔بہ چہ کہ تو اتکگے ایوک ء جیڑھ ءُ مشکل ر گیش بوتگ انت ۔‘‘
	تو تاد ءِ کاردارنی کوٹی برتگ ۔تو انچیں مردمے ءِ وڑا کہ کس نزانت تئی دل ءِ چی اِنت ؟۔یک انچیں مردمے ءِ کہ تومئے لاڈ کیں جنک ءِ دل گوں وت برتگ ءُ آئی ءِ زند ءُ جندگار ءُ گور کتگ نوں پہ لاچاری مارا آئی ءِ لوگ واجہی ء ترا کبول کنگی اِنت ۔دگہ چے ھبر پشت کپتگ ؟۔تئی ھلاپ ء اد ء چے چے نہ بوتگ ؟۔ھرچی است ءُ بوگ ء اِنت من ترا ھال داتگ من وتی زند ء چشیں جاوراں نہ گوستگاں مرچی ترا راست پہ دل ہرچی ھال دیگ آں ۔‘‘
	’’من وھدے اے ھبر ءِ سرپد بوتاں کہ پریدہ ترا چہ دروازگ ءِ ٹنگ ء کلام پیش داشتگ منی جان لرزات دگہ چہ بگشاں دل ءِ بند تو وت وتی چماں دیست کہ چے وڑیں مردمے ات۔نوں تو وت بچار کہ تئی جست چے اِنت کہ کلام گوں تو گپ کنت پریدہ اے مردک ءِ پیشدارگ ء سکیں نادانی یے کتگ ۔اے مردک تو دسیت ایشی ءِ جند سرجمی ء زاھر نہ بیت تو سرجم نزانت کہ چونیں مردمے ھکیکت ء چون اِنت؟ بگندے تو بزانئے منی وسی کارے نہ ات من آئیء سر پد بوت نہ کناں اڑے سر بتگ کلام اے میتگ ءِ مردماں گوں گپ نہ کنت گڑا تو کئی باگ ءِ بٹاگ ئے ۔‘‘
	اے پریدہ ءِ جادو بوتگ کہ آئی ء ہر وھد ء لوٹتگ گوں آئی گپ کتگ اگہ پریدہ نہ لوٹگ آئی ء گوں گپ کتے کتگ اے گپ ء من چہ وتی مرگ ء پیسر بے ھال کت نہ کناں بلئے آ گپ ہلاس بوت ۔نوں پریدہ آئی ءِ نیمگ ء تیمچہ نہ کنت پرچہ کہ آئی ء وتی دراھیں رشتہ سست ءُ ترا زرت دگہ گپے گوشدار ایشی انچکیں گپے سرپد مبو کہ یک جنکے ء کہ آ کلام ءِ دوستدار بوتگ مروچی ترا زرتگ ۔اے کسانیں ھبرے نہ انت اگہ من دروگ بند مباں ۔‘‘
مساپر جاہ ءِ بانک ءِ دراجیں گشتانک ءِ گوشدارگ ء پد کاف درائینت’’ تو راست گشئے تئی گپ وتی جاہ ء بلئے ۔۔۔منی دل ء تو لہتیں گپاں ردے‘‘ شر اے ھبرء تو راست گشئے کہ من کلام ءِ دیم ء ھچے نیاں بلے اے گپ نہ اِنت کہ من کلام ءِ دیم ء اوشتات مکناں یا دروازگءِ ،ٹنگ ء بچاراں ءُ پدا بہ کنزاں ۔اے گپ ء من نہ منان آ من ء بچاریت من آ کوٹی ء یک کناں پہ دیم وت رواں یک کارے ءِ واستہ جہد کنگ ء چے تاواں اِنت بلئے آگپ مکنت بلئے من وتی گپاں آئی ءِ دیم ء جناں آئی ءِ مرزی اِنت جواب دنت یا نہ دنت آئیءِ سر اثر کن انت نہ کن اِنت ۔من ء اے ھبر ءِ پرواہ نیست بلئے ۔۔۔ من وتی دل ء اے ھبر ء دل سدک باں کہ ہرچنت بلاھیں مردمے من آئی ءِ دیمء وتی گپ جت انت من ء ہمنچک باز اِنت۔تری گوش مداریت ہچ چرت نیست بلئے اے ھبر ء منی سر پر نہ بیت کہ تودراھیں چیزاں زانے کہ پریدہ آئی ء زی دوست بوتگ گڈا اگہ اے ھبر ءِ جست ء چہ کجام کوہ کپ ایت ہمے زیکیں رشتہ ءِ بنیات ء دگہ ھچ نہ بیت۔
	کلام ءِ گوں ء گپ بوت کنت ۔دگہ جاہ بوت نہ کنت بلئے ّ ھرن ہاف ءِ بارؔ ء گندگ بیت۔‘‘’’اے ہچ وڑ ء بوت نہ کن‘‘ بانک ء درائینت ‘‘ بلئے تو چش کہ سر پد نہ بئے بلئے تو باریں آئی گوں چے گپ کنئے ؟‘‘ 
کاف درائینت !
’’دگہ چے ؟ پریدہ ء ِ بابت ء ‘‘
’’پریدہ ءِ بابتء چے؟، پریدہ ! منی چک اشکن چے گشیت تئی بابتء روت کلام ء پرسیت ‘‘ بانک ء گپ دوارگ گشت 
’’ھو! تو سکیں ھژارے ءِ ہرگپ ء دمبے پرکنئے ‘‘کاف ء گشت۔
	بلئے ہرچی شر ،منی پریدہ ءِ بابتء ء آئی ء گوں گپ ءُ ھبر کناں اے امروزی گپے پرایشی ء آزمانی گرندے نہ کپ ایت ۔اگہ آئی ء را پریدہ پہ دل دوست بوتگ ۔آدوستے داریت یادگہ دوستی ءِ ساد سستگ ،نیست من مالوم داربوگ لوٹاں۔ من پریدہ ءُ کلام ءِ دوستی ء ہلاس کنگ نہ لوٹاں ۔‘‘
	’’من ء کلام ءِ چمانی کنٹگ جوڑ بوھگی نہ اِنت۔بلئے اے گپاں بل چاریں باریں کہ پریدہ وت چے گشیت‘‘ پریدہ کمے آئی چمانی اندر ء چاراِت آئی ءِ سینگ ءِ سرا وتی گلے ایر کت ءُ گشت ئے ’’ اے چوشیں گپے نہ اِنت انچو کہ مات گشت کلامء گوں اے گپاں کارنیست ۔آدگہ دنیائی مردمے ہمے سبب اِنت بار ءِ ڈیکی ءِ جہل ء کسمت ء مارا یکجاہ آورت ءُ یککے دومی ءِ مہر جوڑ کت آئی بل ءُ ہما ساھت ءِ منت وار بوکہ آئی ءِ کتگیں کاراں مارا یکجاہ ءِ موہ نصیب ء کت ‘‘’’ہرچی توگشے ؟‘‘ کاف چم نزکتنت ۔پریدہ ءِ لبزانی شیرکنی آئی ءِ گوشان چہ پتران دل ء کرار بکشان ات ۔’’ہرچی توگشئے۔۔‘براں کلام ءِ گندگ ءُ گپ کنگ ءِ نیمون ھم پشت نہ کپت ۔
	’’ منی گپاں شرگوشدار ‘‘بانک ء گپ پدا بنا کت ترا گندین منا وتی گنوکیں مرد گیر کیت تئی گپاں چہ انچو زاھر اِنت کہ اچ تو زانت کار تریں مردم ماتاں پیدا نہ کتگ ۔تر دو روچ نہ بیت کہ اے میتگ ء اتکگے بلئے ہرکس ء چہ وت ء شیوار لیکئے منی وڑیں پیر زالے ءِ گپ تئی گوشان کار نہ کن اِنت، من ندیستگ کہ دنیا ءِ تہ اپرچی پہ گپ ءُ پتاری بوتگ انت بلئے تو پہ گپ ہرچی ء بوگ ء گندے ۔بلئے اے گپ ء یات بدار کہ اے دراھیں منت ءُ زاری پہ تو من نہ کنگ ء اوں من ہما روچ ء اچ تو وت ء دور دارگ ءِ جہد کتگ بلئے منء بلاھیں ھاتر۱ ےء گٹ کتگ ۔آھانز پریدہ اِنت کہ پریدہ تئی مہر ء گنوک کرتگ۔اگاں ناں، من وتی مردء راگشتگ کہ تئی ایر گوات مہ نند ایت ۔پشت کپت پریدہ من چہ آئی سک مجبوراں آ ہم بے وس انت ۔ آئی کلام پہ تئی ھاتر۱ا یل داتگ بگندے پریدہ راست اِنت ءُ اے نوں بوت ۔کسمت ءِ کار بدلینگ بنت بلئے مارا گوں کلام ء کار نیست ۔مئے چے ؟ کہ کلام ءِ کاراں وتی دستاں ماں بکناں ۔مئے دست گوں آئی نہ رسیت ۔پشت کپت تئی مئے مہمان جاہ ء نندگ ،من پہ پریدہ ءِ ھاتر۱ مہتل بوتگاں اگہ ناتئی بونڈوک دیری بال داتگ اِتنت برومیتگء  پہ وت ء جاگہے بچار اد ء تو گوں مادارگ نہ بئے ۔‘‘’’ باز مہربانی بانک ‘‘ کاف ء گشت شربوت کہ تو وتی دل ءِ گپ دپ ء آورت اِنت بزاں منیءُ پریدہ ءِ عزت ہمیش بوت۔‘‘بانک ء دراھینت کہ ’’پریدہ ءِ نامء چیا گرئے آئی ءِ جاگہہ ہمیش اِنت آئی گوں وت ھور مکن ۔‘‘کاف ء پسو ء گشت !’’ سک شریں ،راستیں گپ کنئے من ء جاگہہ نیست بلئے تئی گپانی مراد پدربوت ہرچ گپئے توجت کموکے بگندے راستے مان بہ بیت بلئے تئی وتی ھیال اِنت ۔
	بلئے گم مکن اے دنیا ءِ سرئے دراج اِنت منا مالوم اِنت کہ کجام جاہ ء پہ من یک بوپے پہ وپسگ ء است ۔’’کجا‘‘ کجانگو‘‘ باریں بگش ‘‘ 
بانک پریدہ ء یکپارگی جست کت انچش کہ دوھیں ہمے گپ ءِ ودار ء بوتگنت ۔’’ بناربس ءِ لوگ ء ‘‘کاف ء گشت ،
	’’آ دھوت ءِ لوگ ء ‘‘ بانک ء کوکار کت ۔’’آ بے شرمیں بناربس پہ توزھم جنت‘‘ آئی زھر ء گشت ءُ پشت ء چک ترینت تاں دوھیں کمکار آئی ءِ پشتی نیمگ ء اوشتوک اتنت انچش کہ پہ ہرچ وڑیں کمکے ء ساڑی اتنت ۔بانک ء دیم ترینت ءُ آوان گوں تران ء لگت ’’ شما اِش کت چے گشیت بناربس ءِ لوگ ء روت‘‘ بگندے بنڈے بدلینتے من پرچا دوا نہ کت کہ ہما شپی ایشءِ سرHerrenhof ءِ بدل ء بناربس ءِ لوگ ء بہ گوستیں۔‘‘
	’’بی بی‘‘ کاف جواب دات’’ اے منی ہمکارانت بلئے تو ایشاں گوں انچو گپ ء ئے کہ پورا تئی کاردار انت ۔ماگوں تو پہ شرپ ءُ عزت ء گپ ء ایں ایشی ءِ تہا منی کمکارانی ھچ کارے نیست بلئے تومہربانی بکن آوان بِل بلئے اگہ تو دپ ء داشت نہ کنئے گڈا اے ترا ھچ جواب نہ دئینت ‘‘۔
	’’بزاں نوں گوں تو گپ کنگ نہ بیت‘‘ بانک ء درائینت درستاں کنداِت بانک ءِ دیمء ناوشی ودی بوت ءُ کمکار وتی پیش ءِ رنگ ء انچوکہ آوانی سر ء ھچ اسر نہ کپتگ۔
	ایشی ء پد پریدہ گپ بناکت ’’تو پرے ھبر ء ناراز مہ بو ، توکمے گپ ء دلجمی ء سرپد بو اے دراھیں پریشانی ءِ سوب بناربس اِنت کہ مروچی من ءُ تو یکجاہ بوتگیں ۔ہماشپی توگوں اولگا بگل کتگ ات ءُ بارء پترتے من ء تئی ھاتر۱ ء ھبئے نیست ۔گراگ کاھینت ءُ روانت ،لہتیں بد تمیزی کنت یکے شرءُ دومی شِر ہمے وڑا کلام ءِ نوکر ءُ چاکر دراہ دگہ مردم انت ہچی ء سرپد نہ بنت ۔بلئے آ روچی تئی گندگ ء یک نوکیں اومیت ءُ گہتری ءِ واھگے ء جہہ جت منی گوں ہرکس ء بے عزتی کتگ اے بوتگ شتگ کلام ءِ نوکر انچو ھراب نہ بوتگ انت بلئے دگہ بازیں ۔۔۔نوں من ہرچی بے ھال کتگ ءُ کلام ءِ کسہ ءِ جند ہلاس اِنت ءُ نوں اے بابتء ھچ ھیال ھم نہ کناں‘‘ پریدہ پہ گمیگیں وڑے ء سرجہل کت دست سینگ ء بست انت۔
	مہمان جاہ ءِ بانک گوں پریدہ ءِ گپاں گیشتر شیکل بوت ءُ کمے دیمء کنزات انچش کہ آ پریدہ ءِ توار ء گپ ء اِنت ’’تودسیت ،منی واجہ تئی کارپداں چے آسر ے آورت تو اے وشھالیں جنک چہ آئی ءِ وشیں زند ء کش اِتگ ءُ درد ءُ پیگورانی باھوٹ کتگ ۔پرچکہ ایشی ءِ کسانیں اگل ء آوہد ء کار نہ کت ایشی تر اولگا ءِ امبازاں دسیت ءُ تاں ایشی ء اوپار نہ شت ءُ وتی ہرچی تئی ھاتر۱ا بباداتنت ءُ مرچی توگشئے کہ بناربس ءِ لوگ ء پر تو تہت ءُ بشانگ پچ اِنت ءُ جتگ انت ۔ منی گپ ء چادر ءِ لمب ء بند من ء کول اِنت کہ تو آ لوگ ء گویوگی چمے درنہ کپت ئےءُ کم شرپ نہ بوت ئے گڈا منی نام ء سر کن ‘‘ 
	من تنگتہ زانت نہ کت کہ بناربس ءُ آئی ءِ کہول ءِ گناہ چی اِنت‘‘؟ کاف درائینت ءُ جہل نشتگیں پریدہ گوں وتی دستاں کمک دیان ء پاد کت ءُ وت پاد اتک۔’’ بگندے تئی دراھیں گپ راست انت بلئے تو پریدہ ءُ من ء بل ماوتی جیڑھاں وت گشینت کنیں تو وتی دریں ھیال ءُ لیکہ درشان کتنت ۔تئی باز منت وار ۔بلئے من ہمے سرپد باں کہ ترا پہ من چشیں مہر نیست ترا ایوک ء وتی جاگہہ ءِ پگر انت کہ تئی نیئت پریدہ ء گوں من جتا کنگ اِنت گڑا ایشی ءِ پیلو بوھگ ءِ اومیت ء مہ دار بلئے اگہ تئی دل دارگ نہ بوت گڑا ایشی کھڈان بہ بوکہ اے ڈولیں چست ءُ ایر کنگ ءِ ھیال ء ھم دلء میار ،پشت کپت من اگہ تئی جاگہہ داشتگا چشیں زھمے نہ ایت کہ تو جتگ، ایشیءِ ھاتر۱ا برز ء چہ گشگ بوتگ من آوان حال دیاں کہ تو مارا چداں چہ درکپگءِ ھکم داتگ گڑا آ الم پما دگہ جاگہے کواٹرے چارانت اد ء چہ درکپگ بدل ء من گیشتر وش باں من روگ ء اں ۔سپرنیٹنڈنٹ ء انوں گنداں گہ کاراں ھور ،اے کار ہم کناھیناں پشت کپت پریدہ ،تنا وھدے آئی ءِ ھیال ء بدار آئی ء را پیش تو وتی دروگیں وش گپی ءُ ماتی ھیالاں دل ترک کتگ ۔‘‘
	پدا آئی ء دیم پہ کمکاراں ترینت ۔’’بیااِت ‘‘،آئی چہ دیوال ء جتگیں کلام ءِ کاگد دورکت ءُ دستء کت ۔بانک ء دست دروازگ ءِ کڑی ء داشت ءُ وتی گپ دیم ء برت انت ’’ دگہ لہتیں گپ ھم یات بدار تو منی وڑیں پیریں مردمے ء را ھرچی گشت کت ءُ گشت بلئے من چہ پریدہ ء لاچاراں تو آئی ءِ جُود بوھگی ئے گپ ایش اِنت کہ تو اے ھند ءِ راہ ءُ رھبنداں چہ چٹ جتائے تئی دل ء ہرچی کیت تو گشئے ہمے وڑ اِنت بلئے اے تئی نادانی ءُ بے پروائی اِنت تئی نادانی اِنت کہ نا زانتی تئی جند بزانت بلئے انچش مالوم بہ بیت کہ من پلیں پریدہ چنڈے نانے کہ شیکن ءِ بن ء پشت کپت ءُ پشی ء وارت بچک ! منی پیریں زالے ءِ گپاں روچ ءِ مروچی یات بدار کہ اے میتگ ھند ءِ درستاں چہ نادوستیں مردم تئی جند اِنت وتی ھیال ء بدار ۔اگہ یکے تئی ھاتر۱ا جیڑیت آ پریدہ اِنت ءُ پریدہ اے لوگ ءِ باھوٹ اِنت ۔منی ساہ ءِ کپ انت ۔پرآئی ءِ دوستی ء ترا اد ء جاگہہ اِنت ءُ لوگ ءِ درپچ انت توگپ اد ء کشتگ کہ کلام ءِ گندگ ء روئے دگہ جاہ چشیں گپ نہ کنئے کہ تئی چشیں ارادھے است منی دست بستگ انت کہ اے ھبر ء گونڈ مہ مزور۔
 	بانک پاد اتک ءُ کاف ءِ دستے گپت ہما ڈول ء کہ آئی ء راپہ دل ءِ جہلانکی ء منت ء اِنت ’’ بی بی‘‘ کاف ء گپ بنا کت ’’من تنیگتہ زانت نہ کت کہ تو پرچہ اے ڈول ء  منہ واری کنئے کہ کلام ء  چش مکن کلامء آ مکن ،اگہ چیزے گوں من نہ بیت من وت نہ کنانئے ترا منت ءُ دستبندی نہ لوٹیت تو منت کنئے یا نہ کنئے اے منی کار اِنت اگہ بوت کنت منی دستی کارے گڑا من ء کسے ءِ منتانی پکار نہ اِنت اگاں منی اے کار بوت گڑا تئی بازیں گت ءُ گمان ءُ دورگیں لیکہ وت پدر بنت ۔تئی گپ کہ من ایوک ء یک کِرّ کنگ بوتگاں راستے بگندے ہمے یک کری ءُ ڈالچاری پہ من پاھدگ اِنت ءُ راھے دربکنت ۔منی توان جوڑ بہ بیت ۔دگہ کس وت ء پریشان مکنت ہرچی بیت پمن کیت ۔تو وتی دستبندی ءُ نیکیں واھگاں وتی کرا بدار ‘‘ تئی واستہ ہمنچک باز اِنت کہ پریدہ ءِ ھیالداری ء بکن ءُ اگہ پریدہ اچ من دلپروش بوت گڑا آ منی بد بھتی اِنت تو چیاترسے تو من ء پہ چیاتلوسے من چونائی ء ڈالچاراں گڑا یک ڈالچاریں مردمے ٗ ءِ چے بستار ؟ آ بزانت ءُ آئی کار‘‘ ،کاف دروازگ ءِ در پچ کت ءُ درکپت من سدکاں کہ تئی دل ء پہ کلام بیم ئے پانگ نہ اِنت آ چہ پدیانکاں جہل ایر کپت بانک ءِ چم آئی سک بوت انت ہچ گپی نہ بوت کمکار کاف ءِ رندگیری ء رھادگ بو ت انت ۔
	کاف ءِ دیمتری منزل سپرٹنڈنٹ ءِ لوگ ات بلئے چوں اے ڈولین سرکاری مردم ء دیست بکنت کہ آوانی ہرچی رازے ءِ ڈول ء اندیم انت ایشاں گوں گپ کنگ ء ہرکس ترس ءُ لرز انت آئی ءِ واستہ سرکاری مردماں گوں نندگ ،گندگ ءُ گپ ءُ تران مشکلیں کارے نہ ات بلئے اد ء بازیں ترس ءُ بیم ءُ یک اجبیں چاگردے پیداک کنگ بوتگ کہ اے ڈولیں مردمانی کرء روگ ھنچش انت کہ بزاں تووتی جنجالاں گیش بکنے پدا کاف سک ترسینگ بوتگ کہ دپ ء پچ نہ کنئے پلان مردم ءِ نام ء نہ گرے چش بیت آ انچو زانگ بیتگ کہ کاف گشگ ءِ رد ء آمستر ءُ سرکار ءِ کارانی تہا دزمانجنی کنگ ء انت پمشکا ہرکس چہ آئی ء شیزار ءُ دور تتک بلئے چش کہ آئی ءِ تب ء اے چیز برداشت نہ کت لچہ آ ہرجاہ بروت اِنت اے میتگ یا دگہ جاھے آوتی تب ردء پٹ ءُ لوٹ ءُ راستی ءِ شوہازی ء ات۔اے راہ ءِ اڑ ءُ جنجال باز اِتاں آ پہ وتی جزبگ ءُ ایمانداری ء چیزے کنگ لوٹیت راہ ءِ مشکل ءِ زوراک ءُ واک ءُ کاردار آئی ءِ پہ ایمانداری کارانی دیمء وتی اڑ ءُ جنجالاں الم وڑے نہ وڑے کار انت بلئے کاف پہ وتی جند ءِ ھاتر۱ا جاور نہ گیگ بوہان ات انت آئی ءِ مراد ءُ آ ھگ ءِ سوب ہم تچک ءُ گشیتگ ات ہما کار ءِ ھاتر۱ا کہ آئی ء را لوٹاھینگ بوتگ آ ہمائی ء اتکگ پرے ھاتر۱ا اگدھدار ءُ سرکار ء گوں گپ ءُ تران پرچا مہ کنت ۔تنگتہ آوتی بنکی حقانی گرگ ءِ واستا چست ءُ ایر ء اِنت آئی دگہ جنگے بندات نہ کتگ ءُ نیکہ کسے ءِ اگدھءُ ُواک اکل کتگ انت۔ آ پہ وتی ھکانی ھاتر۱ا ہم لگتمال اِنت ۔باید ہمیش ات کہ آئی ء را وھدیکہ وت لوٹاھینگ ءُ یک کارے کماشی دیگ بوتگ گڑا پہ کاف اے میتگ ءِ در پچ بوتین انت بلئے آئی ء را اوت سر ایوک ءُ تہنا لاچار ءُ مشکلیں جاوراں یل کنگ بوتگ آئی ءِ جند ءِ سلامتی ءِ اومیت نیست ۔پدا آئی ءِ نوکری ہم یک پمیں ادارکی کارے ات ءُ یک کاگدے ء گوں آ چہ کار ء کشگ ءُ ہلاس بوت کنت ادارہ ءُ واک انچو زوراک انت کہ آوانی نام گرگ نہ بیت کلام انچو تاگت ء پر انت کہ ہرچی بلوٹیت کت کنت باریں اگہ مردم آوان گوں پرچا تچکی ء گپ ءُ گال کت نہ کنت ہمنچک ترس ءُ لرز بہ بیت کہ کجام ہم پہ یک گامیگجے ءِ زرگ ء پیسر ہزار بار ھیال کنگی انت اولی رند ء کاف اد ءِ واک ءُ اختیارانی جارو تپاس ءِ ھاتر۱ا میتگ ءِ میر ءِ گندگ ء شت ۔میر زنڈ ریش ءُ بروتاں کوٹ ءُ کونڈانی نادرہ ایمردے ات ۔تب ء شریں مردمے تھت ءِ سر ء تچک ات آئی کاف پہ شری وش آتک کت پاداتکے نہ کت بلئے چہ تکہ داتگیں جاہ ء کمے چست بوت ۔یک زالبولے ء یے گوانکی ء کرسی یے آورت ءُ پہ آئی نندگ ء تہت ءِ کرا جت ۔
	’’ بگش پٹواری باریں حالاں بدئے ‘‘ میر ء درائینت ۔ کاف ء کلام ءِ راہ داتگیں کاگد ونت ءُ چیزے دگہ گپ جت ۔آ دل ء وش بوت کہ واکداراں گوں گندوک ءُ اھوال کنگ گران نہ اِنت ۔تو وتی ہروڑیں جنجالے آوانی دیم ء گشت کنئے آوانی سر بارے لڈاِت کنئے وت ء چہ جیڑ ھاںء گشینت کنئے کاف ء ِگشتانک ءِ گوشدارگ ء پد میر کمے نہ گیگ گندگ بوت ۔
	’’ بچار واجہ پٹواری من اے دراھیں معاملہ ءِ بابتء سہی ءُ سرپد اں بلئے منی نادراھی ء منی تھمبل برتگ کہ گوں تو اھوال ببوتین ۔شر کہ تو وت آتکے ۔ترا ہمے گلگ اِنت کہ تو وش آتک کنگ نہ بوتگے راستیں گپ اش اِنت کہ اے دراہ پہ اشتاپی بوتگ انت تئی لوٹاھینگ رد ات پرچا کہ مارا ادء پہ وتی کسانیں میتگ ءُ ھند ءِ سیمسراں کچ ءُ ماپ ئے پکا رنہ اِنت اے ہرچی پیسرا پہ ساد ءُ ماپ گشینگ بوتگ انت ھد ءُ بند چوش زوت بدل نہ بنت بلئے من وت ھیراناں کہ تراپرچا لوٹاھینگ بوتگ۔؟اے دراہ پہ ردی ءُ کسےءِ اشتاپ کاری ء بوتگ انت ۔مارا تئی کارءُ ھنر ءِ اے وھد ء ہچ تلب نہ اِنت۔کاف ءِ دل چہ میر ءِ پسو ء جہلگ ء کپت بلئے آچشں کہ پرے گپ ءِ پسو ء پیسرا نہ تیار ات‘‘۔
’’اے گپ ء من سرپد بوت نہ کناں بگندے رد پہمگ بوتگ۔‘‘ 
’’اناں ہمے وڑ اِنت ‘‘ میر ء گشت۔
کاف ء پہ گریوگی’’ گشت اے وڑ چون بوت کنت اینکہ دراجیں سپرے ء من پداھنچو واتر راہ دیگ باں ‘‘ 
	تئی جست وتی جاگہہ ء میر ء جواب دات بلئے ’’چشیں دپتری کارانی تہا برے برے ردوکائی کار بنت ۔ھکم ءُ آرڈر در کپ انت انچو کہ تئی ماملہ اِنت پہ ردی دگہ محکمے چیزے لوٹیت ءُ برز ء نشتگیں مردم پہ نزانتکاری آرڈرکش انت اے وڑیں ردی یک ءُ دو رنداں گیش نہ بنت بلئے اپسوز کہ اے بوتگ۔من ء یات اِنت کہ کساس باز وھد پیش یک رندے کہ من دپتر ء  سپرنئیٹنڈنٹ اِتوں گڑا یکے ء لوٹ کتگ ات میتگ ءِ ھاتر۱ا پٹواری یئے لوٹییت۔پدا میونسلپٹی ءِ ادارہ ہم گشگ بوتگ ات بلئے آ ھبر سک دیر انت سالے ء گیش بیت اگہ من نادرہ مہ بوتین ءُ تھت ءِ سر مہ کپتین اِتوں گڑا اے ڈولیں شومیں کار نہ بوتگ ات۔‘‘
	’’میزی(mizzi) ‘‘ آئی وتی زالبول ء را توار جت ۔میزی تو بچار باریں ہمے آرڈر ءِ نکلے چیزے کباٹ ءِ تہا ایر نہ اِنت‘‘ زالبول ء کباٹے پچ کت اے چہ کاگدانی بستگیں بنڈلاں پچ کت زالبول ء پٹ اِت ءُ چاراِت پدا دیمے’’ ترینت منی ھیال ایش جہل ء بہ بیت‘‘ سپرٹنڈنٹ ء درائینت زالبول ء کباٹ ءِ دراھیں کاگد کش اِتاں ءُ پٹ ءُ لوٹ بنا کت ۔زمین ء کاگدتالان بوتاں ۔
	میر گپ ء ات بازیں کاگدے واجہ ! دراہ شنگ ءُ شانگ انت من وہد ء باز کار کتگ اے زال ء شاباش اِنت کہ منی کارانی دزکمک ات پہ نبشتہ دگہ بچکے است اِنت ۔ میزی ! بچار انچیں کاگدے کہ آئی ءِ سرLand Surveyor نبشتہ اِنت ءُ سبزیں قلم ء گوں انڈرلائن کتگ ۔‘‘پدا زالبول ء موم بتی ءِ زرت ءُ پٹ ءُ لوٹ کت انگہ تہارات سپرٹنڈنٹ ء بچکنداِت ءُ پدا وتی گپ برجاہ داشت وھدیکہ کافء پرس اِت کہ’’ آلوٹیت کہ کاگد ءِ درگیجگ ء زالبول ءِ کمک ء بکنت‘‘ ناسرکاری کارءُ راز ہرکسے دیمء تالان کنگ نہ بنت ۔من ترا رضا دات نہ کناں ۔‘‘کوٹی بے ترک ءُ توار ات کہ ناگتہ کاف ءِ ہمراہ ءُ ہمکار تہا پترگی بوتنت آوان کوٹی ءِ دروازگ نیم پچ کت ءُ وش وشوکائی گشت’’ڈن ء سک سارت اِنت ؟‘‘ 
’’ اے کئی زئی انت ‘‘ میر ء جست کت 
’’منی ہمکار انت‘‘ کاف ء گشت ۔
	’’تئی ہمکار ‘‘ سپرٹنیڈنٹ گوں وت پہ بچکندے گشت کوٹی ءِ تہا تہاری ات موم بتی ءِ رژنائی ء زالبول کاگدانی پٹءُ لوٹ ء دلگوش ات ۔ہمکاراں کاگدانی نیمگا ھاسیں دلگوش گور نہ دات بلئے آ یکے دومی ء گوں کاگدانی سر ءِ نبشتگیں لبزان ہجی کناں بوت انت۔میر ءِ وڑ ءُ پیم ء انچو پدر بوت کہ آ ہمکارانی بابتء سر پد اِنت بلئے انگہ جستے کت ’’ تو وت داشتگ انت‘‘ کاف ء پسہ دات’’ من کجا داشتگ انت اے چہ آزمان ء کپتگ انت منی سر اجوکہ انت۔ پہ زور منی سرا دیگ بوتگ انت‘‘ ۔
اد ء ہرچی چار بیچار ء ابید انچو پہ دیم نہ بیت ۔‘‘ 
سپرٹنڈنٹ ء درائینت
	’’ہچی نہ بیت؟‘‘ گڑا من پرچہ لوٹاھینگ بوتوں ۔‘‘’’ھو! تئی لوٹاھینگ ہم پہ چار ءُ بیچار بوتگ ‘‘ سپرٹنڈنٹ ء گشت بلئے باریں چون شومی یے تہا کپت ءُ کار ھراب بوت بلئے من کاگداں کشاں ترا پیش داراں ‘‘ کاگد گار اِنت مشکلیں دربئیت کاف ء گشت ’’در نہ ایت چون ۔۔۔’’میزی زوت کن اگہ کاگد در نہ کپت گڑا من ترا زبانی گشت کناں کسہ چوش بوتگ کہ تو پہ مسال بزور دو محکمہ انت یکے ما گیشن محکمہ الف ءُ دومی ء محکمہ ب الفMemorandom محکمہ گشیت کہ کہ مارا یک لینڈ سرویے کنوکے ءِ کار اِنت بلئے اے کاگد دگہ محکمہ کہ ب اِنت ھمائی ءِ گور ء روت ۔محکمہ الف ء جواب نہ رسیت ءُ ب ہم ہچ ء سہی نہ انت پدا چوش بیت کہ اے میاں گار بیت یاایشی ءِ سر بر ءِ کورنگ لیٹر انچو نبشتہ انت کہ ب ءِ محکمہ شری سر پد نہ بیت کہ تہا چہ نبشتہ اِنت ھکم نامہ ءِ جند چی اِنت پد ء ب ءِ محکمہ یک memorandomیے راہ دنت بلئے انگت ء جواب نیست ہمے وڑا اے کیس دپتری کارانی سر ءُ چیرانی تہا گارءُ گور بیت دومی نیمگ ء الف ءِ محکمہ ودار ء اِنت کہ جواب کدی کیت تاں کہ آ پٹواری ءِ ھاتر۱ا تلب ءِ آرڈر بکنت پدا اے فائل sardonu نامیں بے ہوشیں کلرکے ءِ دست ء کپیت کہ آوت نزانت کہ چے کنگ ء اِنت سارڈونی ایشیءِ سر برے ءِ کاگد ء گار کنت ءُ پہ دیم ءِ کاروئی ء راھے دنت ۔بازیں ماہ ء پد اے انچوش کپ ایت ءُ کس نزانت اے کار ءِ فائل کجا اِنت پدا وہدکہ ساڈونی ءِ فائل چہ سر بر ءِ دورا تکگیں کاگد covering letter اتک منی دیم ء کپت ۔آ وھد ء من میزی اتنت گڑا ماپسو دات کہ مارا ایشیءِ بابتء ہچ سرپدی نیست ءُ مئے مالومات ء پٹواری نہ لوٹیت ۔‘‘
’’بلئے‘‘ 
	ہمدا میر ء وتی گپ داشت انت ءُ جست کت باریں اے دراجیں کسہ ترا بور کنگ ء انت ’’ اناں ‘‘ سک وش اِنت ‘‘ 
	سپرٹنڈ نٹ ء پسہ دات’’ انچو ناکہ ترا مزہ پیداک اِنت ۔’’ ھو! اے سک وشیں کسہے ایشیء شہ مردم ءِ چم پچ بنت کہ لہتیں اھمکیں مردمانی کاراں دومی مردم ءِ زندگی برباد بیت ‘‘ کاف ء گشت،
	’’ میر ءِ جواب دات ! اِناں ترا انگہ مالوم نہ بوتگ دیمء گوشدار سار ڈونی مئے جواب ء چہ دل یکم نہ بوت من آئی ء راگشت کہ تو چٹیں شومے بوتے آ جہندمی ء کسے ءِ سرا بیسہ نہ کنت ۔وتی دلیگ ء کنت ۔بگندے سرکاری کار ءِ تہا یک مردمے کرسی ءِ سرا نشتگ مردنانی سرا بھروسہ مکنت ۔بلئے من آئی ءِ وڑا کت نہ کناں تو وت گندگ ء ئے درآمد ءِ یے بلئے سارٹونی مئے ہرجواب ءِ سرا باور نہ کت ۔نوں ہمیشی ءِ ھاتر۱ا یک بلاھیں گپ ءُ ترانےء بندات بوت۔سارڈونی جست کت کہ من پرچا اے ھبر ء گشتگ کہ’’ پٹواری پرچا نہ لوٹیت ۔‘‘
من گشت انچو کہ میزی ءِ یاداشت رژنا تراِنت کہ اولی لوٹ چہ چانسلر ءِ جند ء آتکگت ( بگندے یک دگہ محکمہے ء آتکگ کہ آئی نام یات نہ بیت)
	سارٹونی گشت ’’نوں گڑا پرچا من ہما سرکاری آرڈر ءِ نامء گشگ ء اوں من گشت پرچکہ نوں من ء یات آتکہ 
سارڈونی: آ مزنیں ارزشتے داریت ۔
من: ناں ،انچو ارزشت نہ داریت ۔
سارڈونی : ھو لازمی ات کہ آرڈر ءِ جند گار اِنت 
من گشت: ھو!نا ایشی ءِ جند گار اِنت ۔
	سارڈونی : باید اِنت ایشی ءِ یاداشت ئے بہ بیت کہ اگہ اولی براں راہ دیگ ء رند ء مالوم بکتیں کہ چون بوت۔
	ایشی ء پد من ء شک بوت کہ سارڈونی ء ِ محکمہ ء چہ اے کاگد ءِ درگت ء ردی بوتگ۔ پرے ھاتر۱ا من ترا گشگ لوٹیں کہ تو سارڈونی ءِ سرا ایراد بگر ۔منی ھیال ء آ باید اِنت کہ دگہ محکمہ ءُ ادراہانی توک ء جست ءُ پرس ءُ بکنت تئی معاملہ ء گش ءُ گیوار بکنت من اے مرد ء بہتام بست نہ کناں پرچاکہ مئے برزتریں بیوریوکریٹ ءِ ھکم اِنت کہ کار ءِ تہا کسانیں ردی پہل کنگ بہ بنت ۔‘‘
	سارڈونی ایندگہ محکمہانی جست ء کت نہ کنت ءُ اے ہم بوت کنت کہ ایندگہ محکمہ آئی ءِ جستاں جواب مکن انت ۔تئی دل ء اگہ پہ اے مرد ء زھریں بہتامے بوت کنت بلئے من اے مرد ء میاری نہ کناں‘‘’’ واجہیں سپرنٹنڈنٹ یک گپے ترا جست کت کناں کہ نا؟ تو وت گشت کہ اے دراھین محکمہہاں ء برز ء دگہ یک مستریں ھاکمے چار ءُ تپاس کنت ایشانی ردیاں چک وتاں کنت گڑا اے وہدی کہ منی باری اتکگ ۔آ مستریں چاروتپاس کنوکانی چم بند بوت انت؟ آہاں پرچہ ہچی نہ کت ‘‘کاف ء جست کت۔میر ء درائینت توپہک ء ناسرپدئے ؟ اے وڑ چون بوت بیت کہ آ وت سر ء وت بہ ننداں مہلو کءِ ردیاں بہ پٹ انت اگہ تو وتی کاراں ترند ءُ دارگ ء نہ ئے آ ہم ہرکس وتی کاراں گیش نہ اِنت ۔تنا وہدے کہ تو وتی جیڑھ ء آوانی دیم ء میار ئے کئے بیت یک چارو دلگوشی ءِ ادارہ ءِ آوان ء سوگہہ بکنت گڑا آ گامگیج زورنت ۔انچو پہ دیم نا‘‘کاف ء گشت ’واہ‘‘ اے نوک نوکین ھیال ءُ لیکہ پدر بوہان انت۔‘‘
	میر ء جواب ء ’’گشت منی ھاتر۱ا ہچی نوک نہ اِنت ہچی پہ ردی نہ بوتگ تئی کار ءِ وہداں ہمے مرد کہ نامے سارڈونی اِنت سک نادراہ بوت پمشکا کس ء زانت نہ کت کہ اے معاملہ ءِ تہا پہکیں ردی چہ کجام جاہ ء ءُ کئے بندات کرتگ‘‘۔کاف ء درائینت،’’بگندے ! بلئے اولی رند اِنت کہ من ء مالوم بوتگ کہ یک کنٹرول اتھارٹی یے ھست اِنت لازمی گپے کہ من ء چی سرپدی بو ت کنت کہ آ چون اِنت ءُ چے کن انت۔دپتری کاراں ہمود ءِ کارکنوک سرپد بوت کن انت منی وڑیں درآمدیں مردمے چی زانت کنت پدااگہ یکے ترس ءُ بیم بدنت مردم گڑیت پدا یک بے رھبندیں پیمے ء سرپد بکنت گڑا زانگ نہ بیت کہ تہہ ءِ جاور چی انت ۔من ء مرچی اچ تو مالوم بوتگ کہ تہہ وتی کجام ھال ءِ تہا اِنت ۔ءُ منی کیس چینکہ ھراب اِنت گڑا باید ہمیش اِنت کہ منی جند بزانت کہ معاملہ پرچا چوش بیتگ ءُ چوش اِنت ؟‘‘ 
	سپرنٹنڈنٹ ء گپ دیم ء برت ‘‘ ھو من ہمے گپ ء ترا سر پد کنگ لوٹاں کہ سرجم نہ بوتگ گپ کنٹرول اتھارٹی ءِ نہ اِنت گپ پدا ھماشوم ءُ شانزدھیں سارڈونی ءِ ئیگ اِنت ۔ پرچا کہ سارڈونی ءِ دیم ء منی لیکہ نزور ات وھدیکہ کجام ہم یک مردمے ءِ گپ سارڈونی دیم ء نزور ءُ کم دلیل بوت گڑا بزاں کہ سارڈونی آ مردم ء ماں ھاک ءِ کنڈگء رسینت ءُ سک بے وارے کنت۔من ہمے جہد ءُ کوشش ء دمبرتگ کہ اے مرد ء گوں بہ ننداں ءُ ہرچی ءِ بابت ء سہی ءُ سرپدے بکناں بلئے ایشیءِ کار ہمنچک باز پتارءُ نگیگ انت کہ ایشیءِ دپ کپگ وسی کارے نہ انت۔ایشیءِ دپتری کار ءُ فائل پتارانت چیزے اد ء کپتگ ءُ چیر آنگو پمشکا سارڈونی گوں وتی کاراں انچش گسی اِنت کہ دست نہ دنت سارڈونی وتی کار ء ایماندار اِنت آ گونڈ تامزن ہروڑیں کار ءِ واستہ لاپ اِنت ’’ بچار میر کاف ء گشت ‘‘ تو ہررند ء منی کار ء را کسان ءُ کم ارزشت ھیال کنئے بگندے بندات ء ایشی ءِ انچو ھکیکت ء نہ انت وھدیکہ سارڈونی وڑیں مردم کاراں زور انت ءُ چگل دینت کہ آ گار ءُ گور بنت بلئے تو وت زانئے کہ ایشیءِ سرا مزنیں چست ءُ ایرے بوتگ ۔توانگہ گشئے کہ انچوکیں کار وکے ۔منء  ارمان کنت کہ شمارا دومی مردم ءِ ہچ پرواہ نیست کہ آ چنچک بزگ ءُ جنجال اِنت من ء گوں شمئے کباٹ ءُ فاہل ءُ کارء چے مکسد شما بزانے شمئے کار منی کار پٹواری یے کار اِنت کہ آ گوں وتی ڈراینگ بورڈ ءِ سرا وتی کار ء وتی پیم ء پہ تہبل سرجم کنگ لوٹیت ءُ توگشئے اے گونڈیں کارے ؟ ‘‘
	’’ھو! من انچو گشاں ۔سپرینئٹنڈنٹ ء درائینت تئی کار چشیں کارے نہ اِنت من تئی کار ءِ نہ گشاں من تئی معاملہ ءِ گپاں اوں کہ اے جیڑھ کہ ردی ء گوں پیداک بوتگ کہ ترا لوٹاینگ ءُ کارگرگ سرکاری کارانی رد ء ایشیءِ ھاسیں کیل ءُ ارزشتے نیست ۔بلئے ترا چون بکنیں سر تو اتھارٹی ء سرکاری راہ ءُ رھبنداں سرپد نئے بلئے اے وہدء سارڈونی اد ء نہ اِنت بلئے ایشیءِ جست ءُ پرس ءُ چک ءُ تان بوھگ ء اِنت ۔اسلیں ھبر اِش انت کہ اے معاملہ ءِ سرچست ءُ پرس ءُ شری ء چک ءُ تان نہ بوت ۔اے بلاھیں کسہے نہ ات ۔اینچوکیں معاملہے ۔بلئے تئی سرپد کنگ گران اِنت چوش کہ ایشیء ِ تہا بازیں سرکن ءُ پر کنے مان بوتگ اولی در ء سارڈونی لوٹیت کہ منی گپاں بہ پروشیت ءُ وتی ھبراں راست بکنت بلئے وھدیکہ اے معاملہ برز ترات اپسر ءُ واجہ کاراں زرت گڑا ایشی ءِ ھاتر۱ا یک جست ءُ پرسی دیوانے اڈ دیھگ بوتگ ات دراھین مردم افسر ءُ میتگ ءِ مردم یک ٹوھیں دیوان جاہ ء نشت انت ءُ ایشی ءِ سرا گپ بوت ۔من اے ھبردرستانی دیمء تالان کت کہ پہ مئے میتگ ء پٹواری پکار نہ ات گیشتریں مردماں گوں منی سوج ء تپاک کت ایوک ء لہتیں مردم ء ایشانی تہا ایک مردمے کہ نامے برن سیوک ات پہک ء گنوکیں مردے بگندے تو مز’’نئے ہمے ۔۔۔لیزمین کہ پوست ءِ کاروبارء کنت ہمائی ءِ جنکے لوگ ء اِنتا‘‘۔
	’’ھو! ہماریشیں مردے زانانے ءِ آئی ءِ زال زردچکیں بلئے شررنگے کاف‘‘ ء’’ گشت بگندے‘‘۔میر ء گشت آئی ء وہد ءُ پاس چاراِت ءُ یک ءُ دو گولی زرت ءُ وارت ’’ منی ھیال ء قلات ءِ ہرچی ترا مالوم اِنت کاف ء گلاہگی گشت ۔ھو! سپرٹنڈنٹ ء پہ ایکمی سر سریتنت ۔آئی ءِ بچکند پدر بوت ۔ من برن ویکس (Brun wicks) ءِ گپ ء اِتوں پہک ء گنوکے ات مجلس ءِ تہا گپ نزانت، کوکار ءُ جگاہ ء پاد کیت ءُ ہمے سبب ات کہ آ روچیگیں دیوان ء لہتیں مردم ایشیءِ ہمراہ داری کت اگہ نا ۔۔اے گپ ہمودا ہلاس بوتگ ات میتگ ءِ واستہ پٹواری دارگی نہ ات اِنت برن ویکس ءُ دگہ لہتیں مردمانی سبب ء اے کیس انگتہ مانگیشت پیسلہ نہ بوت ۔پدا ہمے مردک شومیں سارڈونی ہچ گپ ء سرپد نہ بیت ایشی ہمے گپ داشتگ ءُ نشتگ ات کہ پرچا اے وڑ اِنت چیا آ وڑ انت برے یک پگرے برے یک ھیالے سارڈونی روچ پہ روچ اے معاملہ مانگیشنت پمشکا سال گوست اِنتءُ مسلہ ہماوڑ ء ایر بوت بلئے من اے ھبر ء سدک اِتوں کہ برن ویکس ءِ وڑیں مردمے ءِ گپاں سارڈونی کدی ہم باور نہ کنت ۔آسرپدیں مردمے رد نہ وارت بلئے ہر روچ کہ ایشیءِ پٹ ءُ پول ءِ ھاتر۱ا مجلس یاشور ءُ سلاہ ء پہ دیوانے لوٹاینگ بوت برن ویکس گوں نوکیں گپ ءُ ھبرے ء اتک برے یک بیانے داتے پمشکا جیڑھ مانگیشاں بوت اگہ نا چشیں گپے نہ ات کہ اینچو دراج کش ببوتیں ۔بلئے برن ویکس ءِ دوتل ءُ دوپوستے مردم ء چے بکنت ۔ہمے مانگیشگ ء پداگہ معاملہ شور ءُ سلاہ نہ ٹہینت گڑا مئے سرکاری راہ ءُ راھبندءِ رد ء  ایشیء دراج کش کنگ ءِ ہچ زلورت نہ انت ءُ ایشی ء را سرکاری ءُ افسر وتی وڑا پیسلہ کنت ۔پرچکہ دراجیں مدتے ء پہ ھنچکیں مسلہے ء ایر کنگ ہرچی ؟ آ وت ایشی ءِ پیسلہ ء کت کن انت۔ ایشی ءِ تئی سلاہ ءُ شور پکار نہ انت سرکاری مردماں وت اے تاگت ءُ واک است کہ وتی تب ء دگرے ءِ جست ءُ پرس ء ابید چار ءُ بچار بہ کناں بلئے انگتہ ما چار ءُ بچار کنگ ء ایں کہ کجا م سرکاری کارءِ مستر ایشیءِ بابتء ء نبشتہ بکن بلئے زوت درگیجگ بیت ۔کہ کئے ء اھتبار است کہ وتی پیسلہ ء نبشتہ بکنت پرچا کہ ایڈمنسٹر یشن ءِ ھاتر۱ا اے ڈولیں دل ایشی ءُ وہد ءِ برباد کنوکیں معاملہ ء انچو وھد ءُ گیگ نیست بلئے دومی جیڑہ اش لچہّ اِنت کس ء ایشی ء ِسرا نبشتہ نہ کت کجام کلرک یا افسرئے بوتگ کہ آئی وتی کار نہ کتگ ءُ ہمے توک ء ترا کاگد نبیسگ بوت کہ تو بیا ترا اد ء پٹواری ءِ نوکری ء دارگ بوتگ بلئے اے معاملہ ءِ جند نیم شلونگ اِنت مازانت نہ کت کہ پرچا اے وڑ بوت ۔اے باراہ ء باید یں پیسلہ زورگ ببوتیں پدا برن ویکس ءُ سارڈونی ءِ گیش ءُ مانگیشاں منی ہوش برتگ ات رند ء اے ہم مالوم بوت کہ ڈیپارٹمنٹ الف ءِ نیمگ ء چہ اے لوٹ ءِ درخواستے ٹاون کونسل ء شتگ ات کہ یک پٹواری یے لوٹاینگی اِنت پدا رند ء ایشیءِ جواب نیاتک رند االف ءِ محکمہ اے بابت ء دلجمی ء گشگ بوت پرچکہ ایشیءِ بابت ء من وت جست ءُ پرس کت ءُ کیس بند بوت ۔منی گشگ ات کہ مارا پٹواری پکار نہ ات پدا سارڈونی ء زور کڈن کنگ بوت کہ اے ماملہ ء ِ سرا وتی جست ءُ ایراں بند بکنت آ ہم دلجم بوت اے ہم راست اِنت کہ ہچ چیز ءِ واستہ وت ء جگروے بدے پدا ایشی ھر کس پہ آرام دل وتی جاگہہ نشت آرام ء برباد بکن معاملہ ءِ جند ہلاس بوت بلئے تئی کیس بازیں جنجال کتگ ات سارڈونی ءِ واب ءُ آرام ھرام ات البتہ برن ویکس وت گنوکے ات آئی ء ہرکسی تام ءُ گیرت برتگ ات آ ہم سرد بوت۔واجہیں پٹواری تو وت بچار اینکہ سیاہ دلی ءُ واری ء پد یک دپترے بند بوتگ نوں تو پدا اتکگے ءُ کہنیں دپتراں پٹے کہ اے کیس پدا در کنگ ءُ نوک بندات کنگ بہ بیت ۔ہرچنت کہ منی دست رسیت اے وڑیں اومیت مہ کش ۔‘‘
	’’ھو، ھو! بزاں اے وڑ اِنت بلئے من چوش نیلاں منی کیس ءِ تہا ہرچی بے ایمانی ءُ کانود ءِ لگتمالی بوتگ من شر زاناں کہ ایشی ء واستہ من ء چہ کنگی اِنت ’’کاف ء گشت ۔‘‘
	’’تو چے کت کنئے ؟‘‘ سپرٹنڈنٹ ء گشت ’’لازم نہ اِنت کہ ترابگشاں‘‘ کافء گشت من ترا پرے ھبر ء کڈن کت نہ کنا ں پرچکہ ما سنگت ءُ ہمراہ نہ ایں بلئے یک ھدے ء مئے کارءِ ہمراہ داری اِنت مئے نارازگی ہمے گپ اِنت کہ ترا پہ پٹواری زورگ مہ بیت ۔دگہ ھسابء ترا ہرچ کارے است تو من ء گشت کنئے ہرچی منی دست ء بوت کنت من تئی کمک ء کناں ‘‘سپرنیٹنڈنٹ ء درائینت ۔
	کاف ء پسہ دات ’’ تو ہر وھد ہمے یکین گپ ء کنئے کہ منء پہ پٹواری زورگ مہ بیت بلئے چی ء؟ منی کرا کلام ءِ کاگد اِنت کہ من ء  پٹواری گشگ بوتگ ۔ءُ کلام ءِ کاگد ‘‘ سپرٹنڈنٹ ء گشت ھوواجہ کلام ءِ گپ گران بہا اِنت ءُ آئی ءِ دست رند(دستخط) ءِ وتی ارزشتے ۔۔۔۔بلئے گپ ہما اِنت کہ دگہ من چہ وت چے بگشاں‘‘ پدا آ گونں میزی ء ھبر ء بوت بچار باریں ہمے کاگد انگہ گار انت میزی ء گو ں ہمادوھیں کمکاراں سجہیں کباٹ چپی کتگ ات بلئے کاگد در نہ کپت ۔گڑا سپرٹنڈنٹ ء گوں کاف ء دیم ترینت ء’’ُُ گشت بدبھتی اِنت کہ اے ساھت ء کاگد دز نہ کپتء سرجمیں کسہ ء سرپد بوتے نوں دگہ کاگد ءُ کراچے نہ لوٹیت ۔بگندے مئے دومی کارندھ ءِ کرا ایر بہ بیت ۔آ کاگداں پہ گاری ء نیلنت ۔میزی ! تو بیاباریں اے کاگد ء موم بتی ءِ دیمء بوان!‘‘
	میزی ء وت ء آ مردک ءِ دیم ء جہل کت ءُ کاگد ءِ وانگ بنا کت کہ کلام ِءِ نیمگ ء چہ نبشتہ بوتگ ات آہاں کاگد ءِ وانگ ء پدیکے دومی ء را سک سک کت ءُ پدء آئی ء رائینت ھو! اے کاگد کلام ھیگ اِنت بلئے اے ذاتی کاگدے سرکاری ھکم نامہ ئے نہ اِنت توبچار ایشی ءِ بندات گوں اے لبزاں بندات بوتگ ۔My dear sir ایشیءِ مانا ہمیش نہ اِنت کہ اے آرڈرے نہ انت ءُ دومی کجام ہم یک جاھے ء نبشتہ نہ اِنت کہ ترا پٹواری دارگ بوتگ ایشیء، تہا لہتیں لس ھبر انت ءُ آ ہم پکا نہ انت چے کارے ء زورگ بوتگے پدا ترا ہمے گشگ بوتگ کہ گیشتریں گپ؟ ءُ تران ءُ کمک ءِ واستہ سپرٹنڈنٹ ءِ کرا برو ہمیش اِنت تو اتکے آئی من ء کارمستر گشتگ گڑا ہرچی کہ گپ ءُ ھبر انت من ترا چہ سر ء بن ء سرپد کتنت ۔ نوں تو سرپد بوتگے کہ ذاتی ءُ سرکاری کار ءُ ھال ءُ اھوال ءِ رھبنداں منء چہ ابید دگہ کئے سرپد بوت کنت ءُ اے ھاتر۱ا من ترا ہرچی ھال دات گپ ہمیش اِنت ءُ نوں تو بگندے سرکچ ءُ سرپد بوتے۔
	تو چوکہ دری مردمے پمشکا پمن اے ھبر نوک نہ انت اے کاگد ءِ تہا دگہ گپ نیست ،کلام تئی بابتء زانگ لوٹیتگ ۔تو درآمدےءِ آئی ء کمے واھگ درشان کتگ کہ ترا ریاست ءِ کار ء زورگ بہ بیت کہ نا؟ہمے ھاتر۱ا منی کرا راھے داتگ سرپد بوتے۔‘‘
	کاف ء پسو دات ’’تو پہ اے کاگد ء ہچی پشت نہ گیتک اے دراھیں نبشتہ ھورکیں کاگد ے کت بلئے مرد ءِ دست رندء چش ہلاش مکن اے دست رند ءِ بے عزتی اِنت ‘‘میز ء گشت’’ تو گپ ءِ جند ء سرپد نبئے ۔من کاگد ءِ مانا بدل نہ کت انچش کہ توگشئے ایشیءِ مانا آنہ اِنت کہ تو سرپد بوتگے اے پرائیوٹ کاگدے مرد ء تر انبشتگ بس تو ایشی ء آرڈر ے سرپد مبو ’’تو شوارز ء پجہ کارے ‘‘کاف ء جست کت ۔من چے سہی آں شوارز کئے اِنت ایشیء مہ من زاناں نیکہ میزی زانتئے ؟ ‘‘
’’بلئے اے قلات ءِ واکارانی چکاں یکے ‘‘۔
	’’بگندے اگہ قلات ءِ نواب ءُ خانانی سد چک انت گڑا درست من ء یات بہ بنت ؟ تو چونیں گپ کنئے ؟‘‘
	گڑا شر ۔۔اے گپ ء ترا سہی بکناں کہ منی آھگ ءِ اولی روچ ء من وھدیکہ قلات ء ٹیلی فون کت گڑا گوانکو ءِ سرا ہمے مرد ء گوں منی گپ بوت ایشی ء وتی دگہ ہمراھے کہ نامے فرٹزات ۔آئی ء رامنی گوشاں اشکت گشت کہ میتگ ء ہماپٹواری کہ گچین کنگ بوتگ آتکگ گڑا تو واجہیں میر اے بابت ء چے گشئے ‘‘
میر ء کندگے جت ءُ پسہ دات۔
	’’اے چشیں گپئے نہ اِنت پرچکہ تئی ھچبر گوں مئے واجکاراں گوں کار نہ کپتگ ۔تو آہاں نہ زانے چشیں لٹی ءُ داری باز اِنت کہ تراٹیلی فون ءِ سرا رسنت یک انچکیں کلرکے ہم ترا گشت کہ آ سارڈونی اِنت ۔اے باوری گپ نہ انت ۔پہ ٹیلی فون کہ تو دیم ءِ مرمد ء نہ گندے ءُ پجہ نیارئے چون باور کت کنئے کہ کئے اِنت ءُ آئی ءِ پوزیشن اگدھا چے اِنت؟ منا بچار منی لوگ ء ٹیلی فون نہ جتگ بلئے من گوں سرکار ءُ ھاکم ء ہر ھساب ء نزیک ءُ اھوال ءِ تہا اوں ۔اے گپ نہ اِنت مردم گشنت کہ قلات ء ٹیلی فون کار کنت بلئے چے پیم ایوک ء گژ گژ ءِ ءِ توار انت ۔بگندے تئی گوشاں کپتگ ٹیلی فون ءِ سر ءِ گپ باوری نہ اِنت ۔اگہ تو سرپدنئے گڑا گوشدار قلات ءِ واجہ ٹیلی فون ء وت دلگوش نہ کن انت اے بیگاہ یا سرشپ ءِ وہد ء دمبرتگییں کلرکے بیت کہ ٹیلی فون ءِ شوک ء وتی دل ءِ تب ء گپ ءُ رپ کنت اے دراہ مسکر ء انت کاف ء گشت راست ! من وت دیم پہ دیمی گپ ءِ سرا باور کناں بلئے پدا ہم منی سرا ہمے وڑ گوستگ دگہ چے بگشاں پمشکا من آ گوانکو ءِ گپ ءُ تران ء گیش باوستے نہ دات ۔‘‘میر ء گپ برجاہ داشت تورد گشئے اے ٹیلی فون ءِ بے مکسد نہ اِنت ٹیلی فون ءِ گپ ء ہم ارزشتے است پرچا نیستے ؟ اے اھوالاں بارت ءُ کاریت ہمے ڈول واجہ کلام ءِ کاگد انت ءُ ایشی ء ِدپتری ھساب ء اِنچو کد نیست بلئے ذاتی ءُ سنگتی ءِ رنگ ء اے ٹوھیں چیزے بلکن ء اے چہ سرکاری ھد ء ہم مستر انت’’ باز جوان‘‘ کاف ء درائینت گڑا تئی ھبراں چہ ہمے پدر بیت کہ قلات ء منی سنگت باز انت دراہ من ء پجہ کار انت ءُ سالے پیسر ہماکاگد پمن در اتکگ آ پہ دوستی ءُ پجاروکی ڈیپارٹمنٹ ء منی سرا دیم داتگ پدا ہمے دوستی ءِ رنگ بدل بوت ءُ منی سرا سے شومی اتک کہ ایشی ء چداں جہندم کنئے درکنئے ‘‘۔
	میر ء جواب دات ’’ من تئی اے دوستی ءُ نادوستی ءِ گپاں زانت نہ کناں بلئے اسلیں گپ ایش اِنت کہ تو اے ھبر ء سرپد بوگ ء جہد بکن کہ ترا نوکری ء دارگ ھچ وڑا بوت نہ کنت ۔ا ے گپانی تہا اے باز مشکل اِنت کہ تئی نوکری ء دارگ ءِ پیسلہ بوت بکنت ۔‘‘
	’’بزاں ھچ پائدگ نیست ہرچی اڑونگ ء  اڑانگ انت دراھین ھبر سر ءُ چیر انت من ء کشگ ءُ درکنگ ءِ گپ بوتگ ‘‘کاف ء  درائینت ۔
’’کئے ترا کشتگ دوست ! تو گپ ء بزاں آ سرکاری گپ انت بلئے تو ھرچی ء د ل ء کار ءِ کس ء ترا نہ کشتگ بلئے نوکری ء دارگ بوت نہ نبئے ۔‘‘ 
	’’راست گشئے واجہ! انوں تو اے دراھیں معاملہ ء چار ءُ تپاس کنگ ء پد وتی گپ ء جنئے بلئے دومی مردم ءِ ھال ء ہم بچار گوں چینکس جنجالء پد وتی لوگ ءُ ھند ءُ دمگءِ کارءُ روزگار یلہ کت ۔دوریں پندے جت کہ شرتریں کارے رسیت آ دگراں سوچ کار ہم نہ رست ءُ پدا آود ء برو کجام کار رسیت۔ اے درستاں بِل منی اے میتگ ء دشتارے است آئی ء چوں بکناں؟‘‘
	’’پریدہ ‘‘ ھو! من سرپد وں ۔بلئے اے ہچ مسئلہ ئے نہ اِنت تو ہرجاہ روئے آ کیت گوں دگہ اگہ گپئے گالے لوٹیت من وت گوں قلات ء گپ ءُ ھال کناں ،اگہ آھاں ترا پہ جست پرسے لوٹیت من ترا ھال دیاں انچو شر اِنت نا؟ 
’’ بالکل نا‘‘من ء چہ قلات ء ہمدردی پکار نہ اِنت ۔من ایوک ء وتی ھک ء لوٹاں ‘‘ کاف ء درائینت ۔
	’’میزی ‘‘ میرء توار جت میزی چہ ھیالےء درگڑ ات ئے کاف ءِ کاگد آئی ء وتی دست ء کتگ ات ءُ لیب لیب ء کلدارے ءِ رنگ ء پتاتگ اِت کاف کاگد چہ آئی ءِ دست چہ پچ گپت پدا میر ء درائینت ’’میزی پاداں پدا دردے بنا کت منی دل ء ایشی ءِ پٹی ء بدل کن ‘‘میزی ء بام ءِ نہ وشیں بو ءِ درمانے زرتنکہ کونڈانی مشگ ءُ چرپ کنگ بندات بکنت ۔ اتک آ کمے پہ عزت میر ءِ دیم ء جہل بوت ءُ گشادی ء چہ دروازگ ء دراتک آئی ءِ دوھیں کمکار آئی ءِ رند ء گوں ترندی درآتک انت سارتیں گوات ءِ شکے کوٹی ءِ تہا اتک ءُ زوت آوان دروازگ بند کت ۔
	مسافر گس ءِ مالک ڈن ء پہ بے کراری آئی ءِ ودار ء اوشتاتگ ات آ وہدے نزیک ء سر بوت ۔ابید چہ جست ء آئی گشت ’’باریں تو وتی واستہ جاگہے ءِ بندوبست کت ؟‘‘کاف آئی ء راجست کت’’ منی دل ء ترا جنین ء پرماتگ کہ منی آھگ ء گوں ہمے گپ ءِ جست ء بکن تو زال ء ِ سک فرمان ء ئے ‘‘’’اِناں ! چشیں گپئے نہ ایت آوت سہبیگیں اِنت کہ تہت ءِ باھوٹ اِنت کاری ءُ ھالی نہ اِنت ہما انت کہ تو شتے بس کریت ءُ دیم پہ شکون کپتگ، دراھیں کار کپتگ انت نہ پہ مساپر ءُ مہلوک ء ورگے تیار اِنت ءُ نیکہ ایندگہ کار بوتگ انت‘‘ کاف ء جست کت گڑا من برواں کجا انت؟‘‘
مالک ء پسو دات’’ ھو! بیا من ترا براں۔‘‘ 
	’’تو پگر مکن آئیء وت سرپد کناں‘‘ کاف درائینت آ بورچی ء پترت انت کہ ہمود ء سے چار کارکنوکیں ماسی نشتگ اتنت ۔دراہ یک کنڈے ء یکے دومی ء گستا نندوک اتنت بورچی ء بانک ءِ اڑسیکگانی توار پیداک ات کہ آ بورچی ءِ کش ءِ کسانیں کوٹی ء وپتگ ات اے کوٹی ء دریگ پر نیست ات ءُ یک دار ءِ بورڈے ء چہ بورچی ء جتا کتگ ات ءُ یک پچیں درے پر ات ئے ۔
	اے کوٹی ء یک بستر ءُ الماریے جاگہہ ات بستر انچو جتگ ات کہ چہ دار ءِ ٹنگ ء بورچی ءِ تہ شری ءِ سراگندگ بوت اد ء بانک تہت ءِ سرا وپتگ ات آئی ءِ جند نہ گیگ ءُ بے واک ات پچ و پوشاک پہ وڑ ءُ پیم نہ اتنت سرا یک کلایے ات کہ سرجم ء مودے نہ گپتگ اتنت آ چش مدام ءِ بدل ء ورنا ترزاھر بوہان ات آئی کاف دیست پاد آ تک ءُ نشت انچو کہ آ ہسک ات 
’’اش اِنت من اتکوں‘‘ کاف ء گشت ۔
 ’’بہ نند بانک ء درائینت‘‘۔ 
	پدا آئی درستان ء ھکم دات کہ در بیاانت ءُ بروان آئی ءِ مرد ء’’ گشت ’’گارڈینامن ہم بروان‘‘ اولی رند آئی ءِ نام کاف ء مالوم بوت ۔آئیء وتی مرد ے درائیں کارندھءُ کاف ءِ ہمکاردرستاں ء گُردات کہ چہ بورچی ء ڈن دربیا انت پمشکا دراہ دراتک انت آئی ء کاف ء را گشت دیوال ءِ دیمء شالے لونجان اِنت ایشیءِ بدنت کہ آئی ء گوھر کنگ ء اِنت وھدے آئیء شال آورت گڑا بانک ء پہ گلاھگ گشت بچار اے شال ءِ پچ ء چون وش ءُ نرم ات اِنت کاف ء شال سک ء دوست نہ بوت بلئے پہ آئی ءِ دل ءِ وش کنگ ء دستے جت بلئے ہچے نہ گشت پدا آئی وتی مود سمار اِت کہ وپسگ ء شنگینتگ اِت انت ہماکسانیں کلاھے زرت ءُ سرا کت ہمے دمان ء کاف جست کت بانک تو من ء کاسد کتگ کہ پہ وت ء لوگے درگیتکگ کہ نا۔‘‘
’’اناں من کدی ‘‘بانک ء ھیرانی ء گشت ۔
 	’’گڑا تئی مرد ء آھگ ءِ شرت ء من ء گٹ کت ’’ من سہی نہ اوں ‘‘ بانک ء درائینت ۔’’ اے مرد انچو گنوک اِنت من کدی گشتگ آ وھدی کہ من گشت کہ تر اجاگہہ مہ دنت پہ ضد تراجاگہہ ئے دات انوں من کہ ترا دارگ لوٹیں تئی گلینگ ءِ رند ء انت ھیر بل آئی ء بانک ء گشت ۔
کاف پہ ھیرانی آ چاراِت گشت ’’منی دل ء تو وتی زھر وارتگ انت ءُ منی بابتء تئی پیسریگیں ھیال بدل بوتگنت ۔‘‘
	’’ ہاں ‘‘ من گوں تو شری کنگ لوٹاں بس برے برے منی ہوش روت ءُ سک زھر کیت ‘‘۔ آئی کاف ء گشت’’ وتی دست ء اینگو کن ‘‘آئی کاف ءِ دست وتی دست ء کت ءُ پدا چہ سرجاھے ءِ چیر ء مردمی ھکسے کش ات ءُ آئی ءِ دست ء دات ’’اے ھکس ء بچار! تو چے گندے ؟‘‘ کاف ء ھکس زرت ءُ پہ رژنائی ء چارگ ء بورچی ء شت، رژنائی ءِ شرتر ءُ ہورتی ء گو چارگ بنا کت بلئے ھکس کہن ءُ کرچک ات پمشکا پجارگ نہ بوت ۔
	’’ شر یء گوں ہورتی ء بچارے ،گندئے ؟‘‘ بانک ء جست کت ۔کاف ھکس پدا چاراِت’’ یک مردمے زمین ء وپتگ ۔‘‘
	’’اِناں چش نہ اِنت ‘‘ بانک گشت ’’وپتگ یا ؟ ’’ھو ھو! نہ وپتگ بلکیں ء چہ برزگے ء دور کنگ ء انت۔ دپ ئےِ بچکندگ ء اِنت ۔
’’ھو !حق کہ توئے‘‘ زال گشت ۔
’’بلئے اے کئے اِنت ‘‘کاف ء پہ ھیرانی ء گشت ۔
	’’اے کئے اِنت؟ شر ترا گشاں، اے مرد ہما اولی کاسد اِنت کہ کلام پمن راہ داتگ ءُ کلوہ داتگ کہ من آئی ءِ گوں مہر ءُ ُ دوستی بکناں اے مرد ء پہ من کلام ءِ پیگام آورتگ انت ‘‘ہمے دمان ء پاد برمشئے بوت کاف چہ دریگ ء چاراِت کہ آئی ءِ ہمکار وش وشوکائی سراپ ء پیداک اِنت کاف ء آئی ء اھکل دات ءُ تاچینت ۔بانک ء ھچ مڑاہ نہ کت ۔آئی ھکس زرت ءُ بالشت ءِ چیر ء دات انچو زانگ بوت کہ لہتیں وتی یاداشت ءِ گپاں کشگ لوٹیت ءُ کاف ءِ دیم ء وتی کسہاں آرگ ءِ واھگدار اِنت آئی شال دست ء کت ءُ نرم نرم ء برو بر کناں ء گپ بندات کت ’’ اے شال شپی کلاہ ءُ ھکس کلام ءِ داتگیں زامریں زھیر انت من ایشاں ء کدی ہم گار نہ کتگ ءُ بے ھیال نہ باں۔انچو مالوم بیت کہ اے سئیں چیز منی زند ء گوں بندوک انت۔ایشاں ابید منی ودی بوھگ ناسرجم اِنت تو بزاں کہ زند ءِ یات گاریں چیز منی گوں آئی رند ء گندو نند بوت ءُ گڑی چارمی رندا آئی ء من ء کاسد کت کہ آ گون من گندگ نہ لوٹ ات بلئے آئی ءِ یات گار منی کرا انت دومی نیمگا تو بچار پریدہ ہم آئی ءِ دوست بوتگ بلئے آئی ءِ کرا ہچ چشیں یات گاریں چیزے نیست آ اے ڈولیں چیزےءِ بابت ء ہچ سرپدی نہ داریت کاف اے کسہ اشکنگ ء پد کمے نگیگ ءُ دلوارگ بوت’’ باریں چنت وہد ساری ءِ گپ اِنت ۔‘‘
’’بیست سال‘‘۔
	’’بیست سال ساری ءِ گپ انت ‘‘کاف ھیران بوت انگہ تو اے مرد ءِ ھاتر۱ا دل ء مہر دار ءِ ایشی ء گیر کارئے گڑا بانک پورا منی دل ء کارچ لگ انت تو آئی اے ڈول ء یات کنئے منی سور ءِ چے بیت۔‘‘
بانک ء پہ نہ وشیں چمے چاراِت وھدے آئیء گپ تہا دور کت۔
	کاف ء پدا جست کت ’’بچار بانک !گپاں دل ء  میار من آئی ءِ واستہ نہ برتگ پہ بدی نامے نہ گراں بلئے اگہ تو بچارے منی معاملہ ہم آئی ء تاں روان کہ نہ روان۔‘‘
	پدا کاف ء آئی ءِ دست پہ گیشتر دوستی پرتتک ’’بچار بانک !مئے پیسریگیں گپ چنکہ پہ تہلی ہلاس بوتنت بلئے انوں ماچون یکے دومی ءِ درد ء مارگ ء این برھال ہرکسی تہا کسانیں کینگ ئے است تئی تہاءُ منی تہاہم انچش’’ ہمے کینگ شیتان برے برے سک برز روت بلئے من وتی گرءُ دار ء کناں بلئے بانک تو وت من ء سوجے بدئے کہ مئے باریں کار چون بنت انوں انچش پریدہ ءِ باری ء ہم کلام تہاکپتگ من اے وپا ء چتور وتی سرا بار بکنیں گوں منء ہچ پیمء برداشت نہ بیت کہ مئے نیام ء سیمی کسے بہ بیت۔
	بانک زھر گپت ’’ تو ایشی ء وفاداری گشئے‘‘ ؟ چش نہ اِنت من گوں وتی مرد ءِ وپادار اوں بلئے ہما اگدھ ءُ جاگہہ یک وہدے کہ کلام پمن وتی دل ء اشتگ ۔آئیء چتور بے ھال بکناں ۔منی مرد ء کدی اے ڈول ء جست نہ کتگ نزاناں منی ءُ پریدہ ءِ توک ء کئے گیشتر بدبھت اِنت آئی وتی کلام وت یل کت ءُ من ء آئی ء پدا گوانک نہ جت بلئے فریدہ منی دل ء  نہ وش تربیت ۔پرچکہ آئی ءِ سرا اے وڑیں وھد نہ گوستگ ۔کلام چارمی براں منء نہ لوٹ اِت وت زانت نہ کناں پمشکا منی دل ءِ گُک ءُ ناوش ءِ جاور انگہ است اِنت منی دل یکم نہ بوت ۔چہ آئی دل پرشت ءُ من گوں اے مرد ء آروس کت اے جاگہہ زرت ءُ شپ روچ ایشیءِ جوڑ کنگ ء گوازنیت ۔ءُ پشت ء چک نہ جت بلئے ھرشپ منی ءُ مرد ءِ نیام ء اے گپ ءِ اڑ نہ کٹ اِت کہ کلام ءُ کلام پرچا کلام وتی دل چہ من پرکت ءُ من ء یل دات اگہ منی مرد واب بہ کپیت برے برے من پادے کناں ءُ ہمے گپ ءُ تران نہ گٹ ایت کہ پرچا آئی چش کت۔کاف ء دلجمی ء گپ گوشداشت اِنت ءُ گشت ‘‘ اگہ تو من ء کمے موہ بدئے من ترا یک ارزانیں جستے کنگ لوٹاں بلئے انچش مالوم بیت کہ تو من ء رزا نہ دئے ‘‘۔
بانک ء جواب دات گپ ہمیش اِنت بلئے تو ہرچی ء دگہ تکے ء برے ردیں وڑے ء  پہمے تو دگہ چے کمک کنئے شر ہرچی جست کنئے بکن‘‘کاف درائینت۔اے وڑ نہ انت بانک منی جست بگندے تئی تب ء کپیت بلئے المی اِنت کہ بزاں گپ ہمیش اِنت کہ اے مرد ترا چے پیم ء دزکپتگ ءُ اے جاگہہ اے مساپر گس چونی شما اڈ داتگ۔
بانک ء گین سارتے کش ات ءُ وتا گیگ ءُ گور کت’’ اے کسہ چش اِنت کہ منی پت ء لوڑی ءِ کارکتگ ۔‘‘
	منی مرد کہ نامے ھاتر۱اِنت اے ہمک روچ منی پت ءِ دکان اتکگ ءُ نشتگ اے وت چوناہی ء یک مزنیں زمین دارے ءِ لوگ ء رستگ پت ءِ دیوان ءُ گپ و نیاداں ایشی من ء دسیت ہمے روچاں کہ کلام گوں من سست ءُ سید بوتگ ات گڑا ھاتر۱ ہم سرپد بوت آ برے برے منی کرا اتک ءُ نشتگ گپ و تسلاھے دات ءُ برے وھدیکہ من گریت گڑا آئی ءِ ارس ہم دراتک اِنت اے مساپر جاہ ءِ مالک پیریں مردمے ات یک روچے آئی مارا یکجاہ دسیت گڑا سلاھے دات کہ اگہ ماایشی پہ باڑہ بزویں گڑا آ مارا زانیں نیادے ء دننت ات ایشی ءِ مالک ءِ زال ہم مرتگ ات گڑا من پیسلہ کت کہ تاں پت ءِ پیریں ھڈانی سرا بار جوڑ بباں من ءُ ھاتر۱ پہ ارزانیں کریھ ء زرت ءُ پدا یک روچے اتک کہ وتی جہد ءُ شپ ءُ روچ ءِ ھذمتاں ما اے جاگہہ ءِ مالک بوتیں۔ پدا من ھاتر۱ ء گوں آروس ءِ پیسلہ کت ءُ مئے سور بوت‘‘ دمانے ءِ بے تواری ء پد کاف ء درائینت ’’مالک ءِ رو ءُ دم گوں شما سک شر بوتگ بلئے چون زوت آئی ء شمے سر ء بیسہ کت ‘‘۔’’ہاں آئی ھاتر۱شری ءِ سرا زانتگ پرچہ کہ آئی ءِ ھکیں ناکو ات‘‘ ۔
’’شر ھاتر۱ءِ مات پت ءِ چون ات انت کاف ء جست کت ۔
	’’ھدا بزانت من اے بابت ء کدی پگر نہ کتگ‘‘ ’’بلئے پدا ہم آئی ءِ ھاندان ءِ مردم پگر مند بنت کہ انچکیں بلاھیں جاھیدادا بید چہ زمانت ء شمے دست ء کمے نیادے ء دیگ بوتگ ۔بانک ء دیمترا آئی ء گشت اِناں اے اگلی ءِ کارے ات ۔وھدیکہ ما ایشی ء ِکاربند ات کت ۔گڑا رند ء اے ھبر پدر بوت کہ ماشریں کارے بندات کتگ ۔من وتی جند ءِ دراھیں مول ءُ مراد ایشی کار ءُ مھنت ء گوں ہمگرنچ کت انت ۔شپ ءُ روچ کار کت، بورچی ،آپ ءِ برگ، آرگ، مردمانی نان دیم ء دیگ ہرکا ر من وتی بڑھ ء بست ۔من دگہ نوکر ءُ کارندہ نہ داشت ہمے ھذمت ءِ سبب ء مئے گراک گیش بوت انت نیمروچاں پہ نندگ ء جاگہہ نیست ات دومی کلام ءِ نندگ جاہ ءِ مردم اد ء اتک انت مئے کرا ہمچنک زر مچ بوت کہ ما اے دراہ جاگہہ کرایہ ءِ بدل ء  بہا زرت ۔ہمے کار ءُ شپ روچ ءِ بے آرامی ء منی جان سلامتی ءُ ورنائی ڈیہاں بوت ۔انوں گندگ ء ھاتر۱ورنا اِنت ءُ من پیر بلئے امر ء بچارے آ چہ من دوسہ سال ء گیش کستر نہ اِنت ۔آ ہچ کار نہ کنت ترایت ءُ وارت وتی سگریٹ ء دوت دنت، تاسے آپ چست نہ کنت دراھیں سردردی منی سرا اِنت‘‘ ۔
	کافء آئی ءِ گپءِ سرجمی ء پد گشت ’’اے بلاھیں گپے کہ سور ء پیسر ھاتر۱ ءِ ھاندان ء اے گپ باور بوتگ کہ سور ء پد شما اے مساپر گس ءِ کار ء دیمروئی دات کنئے‘‘ ۔’’ھاتر۱ آواں زانتگ ات کاری مردے نہ اِنت بلئے تئی سرا بیسہ کنگ ھم ٹوھیں ھبرے تئی کار دربری ءِ سرا‘‘ ھو! بانک گشت’’ من زانیں کہ توچی ءِ بابتء زانگ لوٹئے اسل ء کلام ءِ گوں من وتی دوستی سست ،وہدے کہ مردم سست ءُ سید بیت ءُ گڑا دگہ ھبر ءِ جند پشت نہ کپیت ۔ آئی من ء یکدم بے ھال کت وھدے آئی ء مردماں گوں کاگد کراچ بند کت گڑا بزان کہ آمردم چہ آئی ءِ دل ء شتگ اے گپ ء من پریدہ ءِ دیم ء پہ زانت نہ کناں کہ آئی ءِ دل پروش ات پرچکہ یک وھدے اگہ تو گوں مردمے ء نزیک ء پہ دل ھور بوتے گڑا آئی ءِ بے ھال کنگ سک گران اِنت بلئے کلام دگہ تھر ءِ بنی آدمے آئی ءِ بے ھال کنگ ءِ ماناہمیش اِنت کہ دائمی آرشتہ ھلاس بوت ءُ دیمترا ہچ گیر آرگ نہ بیت توبگندے اے ھبر ء سرپد مبئے کہ دگہ جاہ ءُ ڈگاریے ءِ مردمے ءِ البتہ اے گپ گنوکی ء ابید دگہ ہچ بوت نہ کنت کہ نوں دوارگ کلام ءِ نیمگ ء روگ ءِ ھیال ہم مہ بیت ۔منی مرد ھاتر۱ آئی من ء نداشتگ آبگندے من ء داشت مہ کنت بلئے اے ھیال ءُ ترانگ وت رد اِنت ءُ بزاں دگہ یکے اے ڈول ء ھیال بہ کنت آ گڑا گنوکی ءِ سیمسراں انت ’’اے وڑ نہ اِنت کاف ء درائینت’’ بچار کلام کجام نہ یک وڑے ء تئی زند ءِ تہا است اِنت تئی کلام ء نزیکی ءُ پدا جتائی رند ء ھاتر۱ ءِ ھاندان ءِ تئی سور ءِ منگ اے دراہ گوں کلام ء وڑے نہ وڑے ء ء سیادی دارانت بگندے آوانی ھیال ء ہمے اتکگ کہ تئی بھت زوراک اِنت کہ تئی بھت ء استار تیز انت پدا تئی سور ءِ پیسلہ تہنا ایوک ء نندگ ءُ گریوک ءُ گڑ سرا پیریں مرد شمے سرا بیسہ کنگ ءُ ھانز ءِ گوں تونزیکی ء پشدر ء کلام ءِ دست مان اِنت انچونابلئے چیزے ءُ وڑے ناوڑے ء ھوار انت۔
	اگہ تو بچارے تئی نادراھی ءُ پدا شپ و روچ وت ء را کار ءِ تہاتیلانک دیگ ہماگمانی بے ھال کنگ انت کہ ترا چہ کلام ء دز کپتگ انت اگہ تو کلام بے ھال بکت اِنت گڑا بگندے ترا وتی کار ءِ تہاانچو دلگوش ءُ ھب ناکی نہ بوت اے ہمائی ءِ یات ءُ زھیر بوتگ انت کہ آوانی زھر ء وتی جان داتگ ،مروچی تو بُست کتگ کہ تو وتی ھذمت ءُ ذات ءِ کربانیاں ہرچی گپتگ بلئے آئیء ترا بے ھال کتگ بلئے آھچ تئی دل ء نہ شتگ۔‘‘
’’تئی دل ء ہرچی پہ دل بوتگ؟‘‘ بانک ء جست کت ۔
’’ ھو! پہ دل ءُ جزم کاف ء درائینت ،
	’’ بلئے گوں ھانز ءُ تئی رشتہ نہ سک شر اِنت ءُ نیکہ سک ھراب بلئے برجاہ انت یک ھدے ء سوب مند اِنت ھانز ء ھرچی دزکپتگ یک ڈولداریں زالے ءُ یک مساپر جاھے کہ ایشی ء نہ وامے پر ءُ نیکہ بدلے ۔انگہ آئی ءِ زند ءِ توک ء کمی ایوک ہمیش اِنت کہ آ انچیں جنکے ءِ لوٹوک بوتگ کہ آئی ءِ اولی مہر بوتیں ۔توگشئے کہ آ برے برے ملور ءُ ابیتک اِنت ۔ایشی سبب ہمیش اِنت کہ وتی زند ءِ تہا ہمے کس ء مارایت ءُ دل ء جیڑیت اے مرد گوں دگہ جننیے ء بگندے گیشتر وشھال تر بوت بگندے آ گیشت وتی ھیالاں آ جو ءُ دل ء میر بوت ۔ہمے وڑ تئی واستہ جنجال ایوک آ نہ اِنت تئی گم باز انت دومی نیمگ ء ھانز ءِ ھاندان سک وش اِنت پرچہ کہ اے سانگ ء آوانی مرادءُ لیکہ سرجم بوتنت آوانی لوٹ پیلو بوتنت۔ ھانز ءِ ھاندان ءِ واھگ تئی وڑیں نشارے ءِ آرگ انچو کہ تو پیسرا گشت کہ ہر جنین ء کہ کلام پسند کنت آئی ءِ کد ءُ بالاد ءُ کسمت برز روت ۔بلئے ھانزا ءِ واستہ یک انچیں جنکے تئی بدل ء گیشتر وتی ءِ سبب بوتگ ات آ گم کنت پرچکہ ترا سے یات گوں انت کہ تنگہ ہماھکس شال ءُ کلاہ ء بے ھال کت نہ کئے اے ھانز ء پد ردکن انت ۔من سرپد نباں کہ ھانز ءِ ھاندان وتی اومیتانی پیلو بوھگ ء رد کپتگ تئی بھت ءِ استال کامرز کنگ ء نزان انت‘‘۔
بانک ء شری ء سرجاہ ءِ سراتکہ دات ءُ گشت ’’ گڑا آ پرچا نہ زان انت ؟ 
	کاف گشت ’’ہمے واستہ کہ آہاں کلام جست کتگ ’’ پدا کلام ترا وتی گم اِنت ‘‘بانک ء گشت منی ءُ تئی جیڑہ یک انت‘‘ کاف ء گشت‘‘توچہ کلام چے لوٹئے ‘‘ بانک ء  جست کت پدا پہ تہبل نشت ءُ شر ی ء کاف ء چمے سک دات انت ءُ گپے بنا کت ’’ من ترا ہرچی تچک ءُ راست ھال دات کہ منی اھوال ہمیش انت بگندے تو چیزے سر پد بوتگئے نوں من ء پدا ایمانداری بگش کہ تو کلام ء چے جست کنگ لوٹئے ؟ من پہ مشکل پریدہ ء برز ء تئی کوٹی ء دیم داتگ۔بلئے منی دلء ہمے ھبر کیت کہ تو آئی ءِ گوں چشیں گپے مکنئے کہ آ گیشتر دلوارگ مہ بیت‘‘۔
	’’بچار بانک ! من ہچ گپ چیر نہ دیاں ۔تئی گپاں چہ منء ہمے سرپدی بوت کہ کلام گپ ء زوت بے ھال کنت ۔مردم ء دل ء بارت منی ھیال ء چش نہ اِنت ۔اے زالبولی گپ انت کہ تو چہ وتی دل ء جوڑ ینتگ انت ۔پرچہ کہ ایشانی ہچ وڑیں شاھدی نیست ہچ توجیل نیست ۔من ء یکبرے بیسہ نہ بوت کہ تو چوں اے ھبراں ء ٹیئنتگ ءُ دومی ء باور کناینئے منی دل ء اے وت گڑیں کسہے ‘‘۔ ’’ اے کسہے نہ اِنت منی ذات ءِ تجربت اِنت بلئے اے کسہاں نوکیں تجربتے دروگ زاھر کت کنت ‘‘ تئی ءُ پریدہ ء ِ کسہ جتا انت کلامء پریدہ کدی ہم نہ سستگ ات آئی ء پریدہ لوٹیت بلئے آ وت نہ شت ۔ایشی مانا ہمیش بیت کہ آ انگتہ پہ پریدہ ودار ء انت‘‘ بانک ءِ چم درگڑ اِتاں بے تواری ء کاف ء چارگ ء لگت ءُ درائینت یے ’’ ھرچی توگشئے بلئے شر ہمیش اِنت کہ کلام ئِنام ء مگر شرتر ھمیش اِنت کہ ’’ آئی‘‘ ءِ نام ء گوں توارے بکن ۔دگرے ءِ گوشاں مہ کپ ایت۔‘‘
	’’ شریں تئی گپ بجا انت‘‘ کاف ء گشت ’’بلئے گپ اِش اِنت کہ من آئی ء را نزیک ء چارگ لوٹاں ۔آئی ءِ گپ چون انت آئی ءِ توار پدا آ مئے سور ءِ بابتء چے گشیت بگندے من آئی ء را گپ گپ ءِ تہا نوکیں ھبرے جست بکناں یا گپ ء چہ دگہ گپے دربیت اِنت۔
	بلئے شرتر ھمیش اِنت کہ آگوں من دیم پہ دیم بہ بیت ہما اِنت کہ من آتکگوں اد ء شریں سرکاری مردمے دزنہ کپتگ کہ چش افسرءُ ھاکم ء بہ بیت ۔بگندے اے وڑ یں نہ گواھیت ۔اگہ آ من ء دپتر ء وھد دنت گڑا بزاں کہ سرکاری گندونندے ۔دومی ڈن ء دگہ دپ کپیت گڑا آ پرائیوٹ حساب بیت منی دل گیشت کہ پرائیوٹء ھساب بیت گوں من دوچار بہ کپ اِت شرتر اِنت کجاہم دپ بہ کپات میتگ ءُ دمکے ء یا انچین دگہ جاھے ء من وشتر باں کہ پرائیوٹ ء گندگ بہ بیت ۔ ‘‘
’’شر گڑا من تئی ھانزا نند ءُ گندے ء وھد گراں بلئے من وتی جند ءِ تب ءُ موہ ء تو کس ء قلات ء کاسد کراچ مکن ،تناوھدے کہ من ترا نہ گشاں۔‘‘ 
	کاف ء جواب دات ’’بچار بانک تو مسکراہ کنئے یا ناگتہ دل ء باھند کتگ بلئے من گیش ودار کت نہ کناں ءُ ہمچک زوت بوت کنت من گوں ہمے مرد ء نند ءُ گند لوٹاں ۔۔پدا ہما اِنت کہ شومیں سپرٹنڈنٹ ء گوں گندگ مپت بوت پمشکا من لوٹاں کہ آ زوت گوں من بہ نندایت ءُ گپ بہ کنت‘‘ ۔
	’’اے گپ ء پگر مکن میتگءِ میر یا سپرٹنڈ نٹ ءِ کد ءُ بالاد اینچک نہ اِنت کہ دوٹکہ ءِ مرد انت ۔توبگندے دیستگ کہ آ وتی زال ءِ سر ء ڈبُہ اِنت اگہ یک روچے ہمے زال مہ بوتیں آئی ءِ بام ء جورکاں داتگ ات کس آئیء پماز ءِ نیاد ء جست نہ کنت‘‘ ۔
’’تو میزی ء زانئے ‘‘؟ کاف ء جست کت۔
’’ھو!‘‘ بانک ء سر سرینت۔
’’ھمود ء ساڑی ات ‘‘کاف ء گشت۔
’’آئی ء چی گشت‘‘؟ بانک ء جست کت۔
’’اناں ،من زانت نہ کت آئی ءِ دل ءِ چی انت، زاھر ء گپے نہ کت‘‘ کاف ء گشت۔
	’’ شریں تو کمو سبر بکن من آئی گوں گپ کناں سپرٹنڈنٹ ءِ گپاں باور مہ کن ھرچی آئی ءِ جنین انت ۔نزاناں کدی بلئے گپے کناں ترا ھال دیاں ۔‘‘
	’’ہرچی کنئے بکن ہرکس ء گوں گپ کنئے نہ کنئے، من وتی دل ء جزم کتگ، ہرچی بیت شربیت یا گندگ نندگ ءُ چم پرداری ء آ ہمے گپ ءِ جند ء انکار بکنت ۔گڑ ا شر تر ہمیش اِنت کہ مردم وتی وڑ ء ایشی ء بزوریت اگہ جوابے دات کہ گند ءُ نند نہ کنیں بزاں کانود ءِ نہ منگ اِنت ’’نوں بابچارے گنوک اِنت اے کانود ءِ منگ ءُ نہ منگ ءِ ھبر چون بوت‘‘’’ نوں تو پورا مردم ء چہ پونز ءِ سرا رسینے ‘‘بانک زھر گپت ءُ پاد اتک وتی پچے بروبر کت ءُ بورچی ءِ تہا شت کہ ہمود ء چہ دیر ء مردمانی گپ ءُ نرونڈگانی توار ات بازیں گراک پہ نیمروچ ءِ نان ءِ ورگ ء مزنیں ھال ءِ تہا وداریگ ات ءُ لہتیں اد ءُ اود ء سروک دیگ ء اتنت پرچکہ آ شدیک اتنت کاف ءُ بانک ءِ نیاد ء باز وھد زرتگ ات ءُ ورگ تیار نہ بوتگ ات کارکنوکیں جنین ہم یک کنڈے ء پریشان نشتگ اتنت ۔کاف وھدے درآتک تاں آئی ء دسیت کہ یک کنڈے ء یک کہولے گوں چکاں نان ءِ ودار ء نشتگ ءُ ٹیبل ءِ سرا ھشکیں پلیٹ ءُ چمچہ ایر انت ءُ آ چکان گوں ہمیشاں تسلہ دیگ ء انت کہ زوت نان کیت بلئے چش کہ بانک ءِ کاف ء گوں ء دراج کشیں گپ و تران ء وھد نا وھد کتگ ات ءُ ورگ جوڑ بوت نہ بوت کہ بانک وت ء چہ ابید ایندگہ کارندھاں بورچی ء ایوک ء نیلت پرے ھانزا بانک ء گوں دراھیں گراکاں پہلی لوٹیت کہ نہ گیگیں جاورانی سبب ء سبارگ جوڑ نہ بوتگ آئی ءِ گپ کس ء بد نہ برت آئی چاراِت کہ آئی ءِ مرد ءِ ھچ نیمگ ء گواہ نیست آ دوارگ بورچی ء پترت ءُ کاف پہ گشادی پریدہ ءِ کوٹی ء سربوتگ ات ،کاف وھدے پریدہ ءِ کوٹی ء پترت تاں آ گوں نوکیں مردکے ء ٹیبل ءِ دیم ء نندوک ات کوٹی شری ءِ سراساپ ءُ پلگار ات ۔ہرچیز پہ وڑ ءُ پیم ایر اِت ۔کاف ءِ گد ششتگ ءُ تاپہ اتنت ۔آئی ءِ پترگ ء گوں دوھیں پاد اتک انت ءُ اوشتات انت میتگ ءِ استاد آئی ء پجہ آورت پرچکہ کہ چیزے روچ پیسر آواں میتگ ءِ چرچ ءِ دپ ء ڈیک وارتگ ات ۔مساپر جاہ ءِ بانک ءِ گپ ءُ تران ء آئی ءِ تب ءُ ھیال گشتگ اتنت ۔آئی چہ استاد ء پہلی لوٹیت کہ آئی ءِ چارگ ء شت ئے نہ کت پرچکہ کاف ہمے سرپد بوت کہ آئی وتی کول پیلو نہ کتگ پمشکا استاد مروچی وت آئی ءِ گندوک ء اتکگ وھدیکہ استاد یات کنگ ء ات کہ اے مرد ء آئی کجا دیستگ گڑا ناگتہ آئی ءِ یاداشت ء کارکت کہ اے ہمادرآمدیں مرداِنت کہ آئی ءِ گوں ڈیک وارتگ ئے کاف آئی ءِ نیمگ ء گیشں دلگوش دیگ ءِ بدل ء پریدہ ء گپ بنا کت کہ آئی ءِ شرتریں پچان دربکنت کہ آئی ء را جاگہے ء مروچی ءِ گندوک ء روگی اِنت پریدہ دگہ گپ نہ کت آئی ءِ کمکاراں ء توار پر جت کہ کاف ءِ گداں بہ کش انت بوٹاں پالش بکن اِنتءُ پد یک جامگے درگیتگ ءُ گشادی ء جھل ء چل ءِ نیمگ ء شت تاں کہ زوت استری داتے بکنت اے وڑا کاف کوٹی گوں میتگ ءِ استاد ء ایوک بوت ۔
	پدا آوتی ششت ءُ شود ء پسیل ء دزگٹ بوت استاد ءِ گپ ءِ توار پشت ء پیداک ات بلئے نل ءِ آپ ءِ رچگ ءِ توار ء آئی پہ شری اشکت نہ کت ۔ہمنچک آئی ء اشکت کہ استاد گشگ ء ات کہ آئی ء رامیتگ ءِ میر ء راہ داتگ بلئے کاف وتی ساپ ءُ سینگار ءُ زوت چہ لوگ درکپگ ء انچش دزگٹ ات کہ آئی ءِ نیمگ ء ھاسیں دلگوشے دات نہ کت آئی چہ استاد ء پہلی لوٹت کہ آاے ساھت ء اشتاپی اِنت استاد ء آئی ءِ پہلی درگوز کناں ء گشت تومیتگ ءِ کماشیں متبر ءُ زانتکاریں سپر نیٹنڈنٹ ءِ گوما شری ء گپ نہ کتگ۔ ’’ من کسے ءِ کم شرپی کتگ یا نا۔۔۔۔ من چے بگشاں‘‘ آئی پہ اشتاپی وتی دیم پہک کناں ء گشت کسے ءِ ازت کنگ ء آدیم دگہ کار ھم المیں است انت کہ آوانی بابتء پگر کنگ لوٹیت منی وتی جند ءِ اڑ ءُ جنجال کجا کم انت ھماجاگہہ سچیت کہ آچ ءِ سر انت من ترا چے بگشاں کہ اد ءِ افسر شاہی پندل سازگ ءُ مردم ءِ تنگ کنگ ء سک ھیلدار انت ۔ھمنچو مالوم بیت کہ توہم آوانی ہمراہاں یکے یے ،بلئے بگش تئی واجہ ء چے گلہ کتگ کہ من چے کتگ‘‘؟
	’’ آ مرد ء تئی گلہ ءِ چے پکار اِنت ؟‘‘استاد ء جست کت ۔’’آوت بلاھیں مردمے بلئے تئی گپ ءُ تران ءُ نند ءُ نیاد ءِ ھال ء من انچوں سرپد بوتگوں کہ آتئی گوں باز مہربان بوتگ بلئے بدل ء تو سک ترند ءُ ناسرپد ؟‘‘ 
	کاف وتی سر رند ءِ پٹ ءُ پول ء گٹ ات کہ استاد ءِ اجبیں گپاں آ گڑینت’’ چے گشئے تو؟ ترندی نا سرپدی ،راہ ءُ رھبند ؟ توچے ء سہی ئے ؟ تو وت آھود ء کہ نہ بوتگے ترا چوں مالوم بیت کہ چے بوتگ ءُ چے نہ بوتگ زانہ اے کجام سرکاری جست ءُ پرسے بوتگ کہ ایشی ءِ ھانزا دگہ کانودءُ رھبندے گشینگ بوتیں۔ ‘‘
	’’اناں ‘‘ استاد ء درائینت ’’اگہ سرکاری جست ءُ پرسے نہ بوتگ بلئے تو نیم سرکاری گشتے کنے،لازم یک گپے ءِ رھبندے است اِنت ۔مئے کرا ھمک گپ پہ دیم نہ انت ہرچی پہ راہ ءُ رھبند اِنت، ھیر! آ گپ ءِ جند ہلاس بوت برھال تئی جند ءِ ھانزا شر نہ اِنت ‘‘۔کاف کہ سررند ء درگیجگ ء گلاھیش ات آئی ء را بسترءِ کنڈ ء دست کپت آئی وتی مود رندان ء کمے نرمی ء گشت ’’،شریں باریں تو پہ ہمے گپانی ھانزا اتکگے یا دگہ چیزے ء ‘‘؟
استاد ء گشت کہ’’ گپ اے نہ اِنت کہ من ترا وتی لیکہ ء پہ زور مننگ ءِ بگشاں بلئے انچش کہ آ شریں مردمے من آئی ءِ پہ دل عزت کناں پرچکہ آئی ءِ مہربانی باز انت ۔پرے ھانزا من وتی دلءِ گپ جت من آئی ءِ گپاں پہ سر ءُ چم مناں ۔‘‘
	کاف نوں وتی جامگ ءُ کوشانی ودار ء نشتگ ات آئی استاد ءِ گپ ءِ جواب دات پرچکہ بانک ءِ گپ آئی ء را یات ات کہ سپرنیٹنڈنٹ انچاھیں ڈیمبان ئے ایشی ء مزنیں کدے نیست ۔آئی ء ھیال کت کہ وہد گوزان اِنت ءُ نیم روچ ءِ دوھازدہ بوتگ ءُ آئی ء دوریں سپرے ء روگی اِنت بلئے پدا ہم آئیء استاد ءِ نیمگ ء چارات ءُ جست کت ’’باریں بگش ترا چے کلوہ گوں؟ ‘‘ 
	’’ھو! واجہ سپرٹنڈنٹ اے گپ ءِ واستہ سک تکانسراِنت کہ تئی کیس سک مانگشتگ ءُ بگندے باز وھد ء گش اِت مہ کنت’’ منی دل ء آ پریشان مہ بیت ‘‘۔بلئے مرد ءِ دل دگرانی ھانزا سک نرم اِنت آنہ لوٹیت کہ تودراھیں وھد ء بے کار ءُ بے روزگارانی وڑا بہ بئے پمشکا آئی من ء لوٹت ءُ راہ دات کہ اگہ تو رازی بئے گڑا ترا اسکول ء چوکیدار ی ء ِ کارء دارگ بیت۔تنا وھد ء چہ کہ تئی پٹواری ءِ کار ء دارگ ءُ نہ دارگ ء ِ گپ پہک بہ بیت ۔ اے انچش پہ چیزے وہد ءِ ھانزا انت تاں کہ تو کسے ءِ مہتاج مہ بئے۔‘‘
	کاف ء دل ء ھیال کت کہ سپرٹنڈنٹ پہ ھژیاری اے کارء کنگ ء اِنت تانکہ آئی ءِ معاملہ ھندی مجلس ء پیش بوگ ء پیش آ اے ھبر ء دلجم بکنت کہ آئی ءِ واستہ چینکہ دل تپرکہ ءُ پریشان بوتگ ۔استاد ء را ہمے ھانزا زوت راہ دیگ بوتگ کہ آ پیش بداراِیت کہ آئی ءِ ھانزا دگہ بند ءُ بوج ھم بوت کنت ۔وھدے کاف ہچ پسو نہ دات گڑا استاد ء پدا درائینت کہ’’ آئی ءِ اے ھبر آئی ءِ دیم ء ساری ء چہ پیش کتگ کہ واجہ اسکول ء چشیں چوکیدار ءِ دارگ الم نہ اِنت منء چکاں دلریش کتگ مادگہ چوکیدار نہ لوٹیں پرچکہ مئے دومی استاد ءُ چرچ ءِ وارڈن ءِ ذال وت اے کار ء پہ گشادی کنگ ء انت ۔بلئے سپرٹنڈنٹ ء نہ من اِت من انگہ گشت واجہ دوکوٹی انت ایشانی ھانزا اے ڈولیں مردمے ءِ دارگ ءِ چے پائدگ کہ آ نزانت منی کار چی اِنت بلئے سپرٹنڈنٹ گشیت کہ اسکول سپائی لوٹیت ۔پمشکا مئے مردم ء کار ء بدار ۔مااے گپ ءِ سرا باز مکن کت کہ چوکیدار کجا وپسیت ءُ نان کجا وارت وتی چکاں کجاداریت بلئے واجہ ء نہ منیت گشی ہمے کوٹی ء چہ یکے بلے کارمرز کنت نوں من چے بکناں آ واجہ ء چنکاس تئی گم پِر اِنت آئی ء گشت کہ تو تئی زال ءُ ہمکار دراہ اسکول ءِ کاراں بہر زرت کنئے ۔آئیء کنداِت ءُ گشت کہ’’ تئی کار زمین فٹ ءُ ماپ اِنت گڑا اسکول ءِ باگ ءِ شریں وڑے ء ھیال ء داشت کنئے؟ ۔ھیر! مسکرا نہ کنیں من ہمے واستہ اتکگوں کہ ترا ھال بدیاں ۔‘‘
’’ تو وت ء را مپت ء جنجال کتگ پہ من دلرنج مبئے من ء اے کار ءِ شوک نہ اِنت ۔‘‘
	’’واہ ڈے واہ! شریں کہ تو وت نہ من اِت‘‘ استاد پاد اتک وتی ٹوپے سرا کت ءُ سلامے دات ءُ درکپت ۔آئی ءِ درآھگ ء گوں پریدہ پدیانکاں پہ اشتاپی سرکپاں اتک آسک گل ات کہ اسکول ءِ ماسٹر گوں کارے ءِ دیگ ءِ نیمون ء اتکگ وھدے آئی ء پریدہ دراھیں گپاں سرپد کت گڑا آئیء پچ پلنگ ءِ سرا دور دات انت ءُ تچان ء جہل ء شت ۔آئی استاد دست ء گپت ءُ پہ منت ءُ زاری برز ء آورت آئی ءِ دیم ء چہ انچو پدر ات کہ سک دلگران اِنت آئی سلام نہ دات پریدہ آئی ءِ دیم ء دست بست انت کہ کمے برداشت ءُ سبر بکنت۔‘‘
	پدا آئی کاف دست گپت ءُ کوٹی ءِ برز ء درکپوکیں پدیانکانی سر بر ء ایوکیں جاگہہے ء برت کہ آئیء پیسر ء ندیستگ ات۔پریدہ آئی ءِ منت گران کت کہ آ اسکول ءِ استاد ءِ گپاں بزوریت ءُ اے کار ء بہ منیت پرچکہ مساپر جاہ ءِ بانک سک دل تنگ اِنت ۔آ نہ لوٹیت کہ آئی ءِ جاگہہ ءِ نندگ ء گوں کاف کلام ءِ کرا بروت ءُ گوں آئی ء نیاد ءُ گپ ءِ جہد ء بہ کنت ۔پرچکہ اے نہ بوتگیں کارے ءُ ایشی چہ بازیں اڑ ءُ جنجال پیداک بوت کنت بانک ءِ جند ءِ ھانزا ھم سکی ءُ سوری اتک کنت پمشکا آ کلام ءِ گندگ ء نیاد ءِ گپاں چہ دل ء در بکنت ءُ اے کار ء بزوریت تانکہ آئی ءِ معاملہ ءِ گیشگیوار بہ بیت ۔دگہ ھچ نا,! آوتی جاگہہ ءِ دارگ ءِ ھانزا تیار نہ اِنت ءُ مرچی ء چہ ماوتی ساماناں بہ بنداں ءُ چِداں چہ دربکپیں دگہ راہ نیست پدا آ کاف ءِ پاداں کپت کہ ھر چنت کنئے اسکول ءِ استاد ءِ گپاں بگر ماچداں چہ اسکول ءِ کوٹی ء لڈاں رواں۔ پرچکہ استاد ء زھر کتگ آئی ء تئی جورجوابی ء تورینتگ ءُ من پہ منت ءُ زاری واتر آورتگ۔‘‘
	’’ایشی ء سوچ‘‘ کاف ء بے پروائی ء گشت آئی ءِ بد ن سارتی ء درھگ ء ات پرچکہ پدیانکاں چہ برز ءِ جاگہہ پچ ات ءُ سارتیں گوات کشگ ء ات’’ تو کوٹی شر گیگ ءُ ُگور کتگ ءُ نوں گشئے کہ ایشیء ھورک کنئے روھیں ۔من ء را کار ءِ کنگ ہچ دل ء نہ اِنت ۔اے استاد ءِ گپ ءُ پیم سک تورناک انت ءُ برداشت نہ بنت ۔ایشی ءِ دیم چو شُمئے وڑ ء اِنت ۔گپانی تہا شگان ءُ پیگورمان دیم ء چو چارکتابی یے زانگ بیت۔توگشئے ایشیءِ چیر دستی ء کار بکناں ۔منی دل ہچ وڑا نہ من اِیت ۔ کموتو ودار بکن مروچی نیمروچ ء پد من چیزے ناچیزے راہ ءُ درے شوھاز کناں ۔ مئے جاور شرتر بنت تو سبر کن ہمدا بہ نند ماں اے مردک ء راھاں ءُ ناں ءِ جواب ئے دیاں پداچاریں ۔من پہ شپ ء جاھے ءِ انتظام کجام وڑے کناں ‘‘۔
	پریدہ وتی دست آئی ءِ دپ ء دات ءُ دگہ گپ ء مکن کت۔’’اِناں چش مگش ۔ترااے کار ءِ ھانزا ھو گشگی اِنت کم چہ کم مارا یک کمکے رست کنت ۔یک ساھگے ،چہ ڈن ءِ کپگ ء رست کنت۔ کوریں چمء ترمپے ارس باز اِنت اگہ مارا چداں کشتے گڑا مادگہ کجا رواں ،مارا کئے جاہ دنت، من ترا ابید بوت نہ کناں ،من تئی ہمراہ بوھگ لوٹان ،اد ء ایوک ء نشت نہ کناں ۔اسکول ءِ نوکری مئے گڈی کنڈگ اِنت ۔تو استاد ءِ ناز ءُ گروناکیاں دل ء میار تو بِل من وت گوں آئی ء گپ کناں ۔۔! تو ایوک ء کار ءِ ھانزا ھو بگش ،آدگہ ھرچی ءِ ذمہ واری یے بیت منی سرا اِنت۔من ایشیءِ کمزوری ء زاناں ترا کار نیست ۔اے وت تچک بیت بلئے اے کار مئے دست ء چہ مہ روت ۔‘‘پریدہ وتی گپ برجا داشت ’’بچار اگہ اے کلات ءِ در پہ مردمء بند بوت گڑا ہچ جا گہ پہ وت ہنکین در گیتک نہ کنت ۔اے میتگ ءِ درپہ آئی بند بنت ءُ من نہ لوٹاں کہ تئی دشتار ءُ آوکئیں ءِ لوگ بانُک ءِ چم اد ءِ مردمانی دیم ء جھل بہ بنت ، من اد ء گرمین کوٹی ء کجا واب کپت کناں وھدیکہ تو ڈن ء سردی ء لرزان در پہ در بہ کپے۔‘‘
کافء سارتی ء دست دلبند ء بستگ اتنت ءُِِِ ’’شر ہرچی تو گشے بیا روان ہمے کار کہ پشت کپتگ گڑا کنانے۔‘‘
	وھدیکہ آکوٹی ء آتک انت ۔ کاف گوں استادء ہچ گپ نہ کتُ ء تچک ء چُلءِ آسءِ کرّا پہ وتی باپ دیگ ء شت استاد ء پہ بے کراری دست ءِ ساھت چاراِت ءُ گشت ،’’باز دیر بوت،۔‘‘
’’ھو! راست انت مارا کمو وہد انگت پکاربیت پہ چار ءُ بچار ء بلئے ما اے نوکری ءِ ھانزا رازی انت ۔‘‘
	’’سک شر‘‘ استاد ء گشت’’ بلئے اے نوکری پٹواری صاحب ءِ ھانزا انت آ باید وتی زبان ء ھو بکنت ۔‘‘
پریدہ کاف ءِ نزیک ء اتک ،ھو ،کاف بگوش شریں۔
	’’ھو! ‘‘کاف ء پہ نہ دلکشی ء ھو کت انچش کہ اسکول ءِ ماسٹر ءِ بدل ء پریدہ ء  گشگ ء انت جوان ‘‘ماسٹر ء گشت ’’نوں پشت کپتگیں کار اِش اِنت کہ آوتی کاراں بزانت۔مایکے دومی ءِ کار ءُ ذمہ ء سرپد بہ بیں ۔تئی کارانی تہا ہر روچ کوٹیانی سپائی ایشاناں گرم دارگ کسانیں پرشت ءُ پروش ءِ کارانی اڈ کنگ ،کلاس ءِ سامان ،لیب ءِ سامانی ھیال دارگ باگ ءِ راہ ء برپانی دور کنگ ،کلوہ ءُ اھوالاں پہ من ءُ جنکانی باجی ء برگ ءُ آرگ ءُ گرماگ ءِ موسم ء باگ ءِ نگہہ داری ءُ باگپانی کنگ ایشانی بدل ء کجام کمرہ ترا دوست بیت تو ہمودا بہ نند ءُ بوپس ۔بلئے دوینانی تہاہما کمرہ کہ ھورک بہ بیت ۔آئی ءِ تہا وانینگ مہ بیت ۔اگہ یکے ءِ تہا تو بئے ایشی پہ کار بوت گڑا ترا دومی ء لڈگ لوٹیت ۔اسکول ء گرادگ ءُ چُل ءِ کار ءِ اجازت نیست ۔نان ءُ ورگ ءِ بند بوج میتگ ءِ کونسل ءِ نیمگا چہ میتگ ءِ مساپر گس ء پیلو کنگ بیت کہ توءُ تئی چک وچلانگ ہمودا چہ وتی ورگ ء بورانت۔‘‘
	’’ایشی ء ابید ترا سکول ءِ کانود ءُ رھبندانی ھساب ء بوھگ لوٹیت ۔اے وڑ نہ اِنت کہ چکانی دیمء کم شرپ ءُ سبکی بنا بہ بیت،تو وت اے چیزاں سرپدءِ ناوانندگے نئے ۔ایشیء ابید تو رشتہ ء گوں بانک پریدہ ء ھمنچو زوت بوت کنت کانودی نامے بدئے ،ایندگہ معاملہانی سرا وھدیکہ شما اسکول ء کاھ ات ما یک منّگ نامہ یے ءِ سرا دست رند(دستخط ) کنیں۔‘‘
	کافءِ دل ء اے دراہ انچیں گپ انت کہ آوانی تہا گچینی وش نامی نیست ۔اے کجام ہم رنگے ء آئی ءِ پادان بست نہ کن انت ۔بلئے تورناکیں گپ ماسٹر ءِ وت گلاھی ءُ مزن گندی ات کہ کاف ءِ دل ء جِک ورگ ء ات ۔آئی پہ بے اِنانی گشت اے زانگ نہ لوٹیت ہروچی کارانت۔گڑسراں وھدیکہ پریدہ ء پگار ءِ جست کت گڑا استاد ء گپ ءِ سر اینگو آنگو تاب دات ءُ گشت کہ’’ باریں چاریں گڑا پگار ءِ بابت ء چے پیسلہ بیت ۔ایشیءِ پیسلہ یک ماھے ءِ کار ءِ چار ءُ تپاس ء پد کنگ بیت۔‘‘ 
	پریدہ یکدم گڑاِت ءُ گشتے’’ بلئے اے پیمء سک گران انت بے پگارء چوں گزران بیت ءُ پدا مارا برے زوتاں سور کنگی اِنت ۔تو مہربانی بکن میتگ ءِ کونسل ءِ دیوان ءِ دیم ء ہمے گپ ء ایر کن کہ کارءِ بندات ء مارا کسانیں پگارے دئیگ بہ بیت ۔تو آوان گشت کنئے ۔۔‘‘
’’اِناں ‘‘ گوں من بوت نہ کنت ،شما بزان اِت کہ اے پوسٹ پہ سفارش شمارادیگ بوتگ من ایشی ءِ بابتء یک گپے گشت نہ کنیں۔‘‘
	کاف ء برداشت نہ بوت ءُ گشتے’’ سفارش ءِ ھبر ء ماسٹر مکن ،بلکنہ تو انچو سرپد ببو کہ من وتی جند ءِ شری ء اے کارءِ ھانزا ھو ! کتگ شمارا منی منت وار بوگ لوٹ اِت۔‘‘
	’’ چوش نہ انت ’’ماسٹر ء انچو بچکند اِت کہ آ پہ زور کاف ءِ گپاں کشگ ءِ ھیل ءُ ھنر سازگ ء ات‘‘ ۔من وتی گپءِ سرا اوشتاتگاں ۔انچش کہ میتگ ء پٹواری ءِ پکار نہ اِنت ہمے پیم ء اسکول ء را چوکیدار ءِ کار نسیت ۔من اے گپ ءِ ھانزا سک پریشان انت کہ چتورمیتگ ءِ کونسل ءِ دیوان ء وتی گپ ء سرک بکناں کہ اسکول ء اے پوسٹ ھورک انت اگہ راستی ء لوٹے اے سوج ءِ ہچ گنجائش نیست‘‘۔
	کاف ء پسو دات ،’’ھو ! گپ ہمیش اِنت تو جنگ ء ئے ، تو من ء پہ اے کار ء حک ءُ دل دارگ ء نہ ئے ۔تو دلگران ئے ،نہ لوٹئے کہ من پرے کار ء دارگ بہ باں ۔بلئے ترا کڈن کنگ بوتگ کہ منا ہر چنت کنئے اے کار ء بدار ۔انچش ناِں ،وھدے یکے ء را لاچار کنگ بہ بیت کہ ترا اے مردم لازم کار ء دارگی انت ءُ آ مردم ہم بگشیت کہ شریں گڑا بزاں آ مرد ء کار داروکیں مردم ء مزنیں زھمے جتگ۔’’اجب اِنت ‘‘ماسٹر ء درائینت ’’ترا سلام ،اِنت چونیں گپ کنے ما لاچاریں کہ ترا منت پہ کار ء وتی کار ء بداریں مارا ہچ گمے پر نیست اے واجہیں سپرٹنڈنٹ ءِ دل ءِ نرمی اِنت کہ آئی ء تئی سرا بزگ بیت ءُ لوٹیت کہ توبے کار مہ بئے ۔بچار پٹواری ترا وتی گپ ءُ ھیال بدل کنگ لوٹنت ۔اگہ تو لوٹے کہ اے کار ءِ سرا ترادارگ ءُ پگار بہ رسیت ۔من ہمے گپ ء مارگ ء اوں کہ تئی گپ ءِ پیم ءُ روءُ دم دیمترا کارءِ چاگر دء گیچنی نہ اِنت ۔توسک مزن گندیں مردمانی وڑ ء گپ کنئے ۔اے وڑ ء گوں تئی ہمراہی ء کار کنگ گران اِنت ۔من گوں وتی چماں گندگ ء اوں کہ تو مردم ء گوں شری ء گپ نہ کنئے ۔مردمے گوں ترا گپ انت تو آئی ء وتی کد ء نہ لیکے‘‘’’ بگندے’’ کاف پہ کندگی گشت ءُ وتی ہمکاراناں توار جت ‘‘کجا شت انت اے دل ریش ‘‘۔ماسٹر سرپد بوت کہ کاف آئی گوں گیشتر یں گپ وتران ءِ وڑا نہ اِنت ۔آپاد اتک ،آئی ءِ پاد آہگ ءِ ہمرائی ء پریدہ اوشتات گڑا ماسٹر ء جست کت کہ آکدی اسکول ء کاینت’’ مروچی‘‘ پریدہ ء پسو دات ۔
شریں گڑا باندا من شمئے ھال ء گراں ‘‘استاد ء گشت ءُ رھادگ بوت۔
	پریدہ دیست کہ کارند ھیں زالبول برزگوں توساماناں پیداک انت تاں کہ کوٹی ء بگر انت ۔کافء آوانی دیم داشت ءُ گشت کہ ’’شمارا اشتاپ ء پرچہ زرتگ‘‘ ۔ماانگہ ہمداھیں شمارا سبر نہ کنت ؟آیاں ہچ جواب نہ دات ۔آواں گدانی زنڈیں بُچکہ بگل ء ات انت ءُ لوگ ءِ دپ ء اوشتوک اتنت ۔کاف گوں آوان مسکرائی گپ ء ات منی دل ء شماکدی ہم وتی پچاں نہ شودئے گدانی لمب چہ بچکہانی تہا لونجان انت ۔آہاں ہچ نہ گشت ۔درستان یکپارگی وتی دپ پچ کتنت کہ آوانی چلی ءُ حیوانی دنتان پدر بوت انت کاف ء گشت کہ’’ بیااِت وتی کوٹی ء ماایشیء یلہ کنیں ۔روگ ء ایں اے شمے واستا ھالیگ اِنت ‘‘آ انگہ درءِ دپ ء پہ ابدالی اوشتوک اِتاں ءُ کوٹی ء چارگ ء اتنت ۔کہ پریدہ گوں وتی گشاد کاری ء ایشی ءِ رنگ ءُ دروشمء بدلینگ ات ۔کاف یکے ء را بازنزلاں گپت ءُ کوٹی ءِ تہا چک اِت ۔’’شما چیا دروازگ ءِ دپ چاگرد کتگ بیا اِت تہا شمارا مرگ بہ گپت ‘‘اے ڈول کاف آوان پہ مسکرا ءُ مہروانی کوٹی ءِ تہا آورت ءُ پدا وتی کوش پادا کتنت ءُ ڈن ء درکپت ۔ہمکار زاھر نہ بوت انت جہل آواناں دیست ئے، کہ نان ورگ ءِ ھال ءِ تہا نان دیم ء انت ءُ لاپ جنگ ء انت آوان وتی پچ ءُ سامان ڈک داتاں ۔کاف درائینت کہ’’ پریدہ اے ھمدا تئی کرا بنت ءُ ترا ساما ن ءِ چست ءُ ایر ء تاں اسکول ء سر کنگ ء کمک کن انت ‘‘آوان ء اے ھبر وش نہ بوت ۔بلئے ہچ نہ گشتے پدا آئی پریدہ ءِ نیمگ ء چاراِت ءُ گشت ’’تو سر پدے کہ من کجا روگ ء اوں ءُ امیت اِنت کہ من ء نہ دارے۔‘‘
	’’ھو! من سرپد اوں کہ تو ہماراہ ء روگ ء ئے کہ ایشی ءِ برگ ارزان نہ اِنت ۔گر ءُ کنٹگاں پرانت ‘‘پدا آئی پہ مہر بانی ء چک اِت یک کسانیں وردانی پیکٹے کہ آئی ءِ تہا نان ءُ نارشت اتنت۔آئیی ءِ نیمروچ ءِ سبارگءِ ھانزا داتے ءُ اللہ ءِ میارئے کت ءُ ہمے سوجے دات کہ وا تر اد ء مہ ایت انت ءُ نوں جاگہہ اسکول ء اِنت ۔آ دمانے ءِ تاں دروازگ ء آئی ءِ ہمراہ بوت ما اتءُ دستے کوپگ ء ایر کتگ ات ۔کاف ء یک گینسارتے کش اِت کہ چہ ابدالیں کارندہ ءُ گنوکیں ہمکارانی چاگرد ء در اتک ڈن ء سارتیں گواتے کشگ ء ات ۔برپ زمین ء تالان اِتاں ۔ہرنیمگ ء تہارونکی ء مانشانتگ ات ۔آئی ء وتی رواج ترند تر کت انت ۔کلات وتی جاگہہ ء مدام ءِ پیم ء بے توار ءُ برمش ء مک ات ۔کاف ء را ایشیءِ نیمگ ء ساھدارے ءِ بوگ ءِ گت ءُ گمان نہ بوت ۔بگندے اے گران ات کہ اینکس دور ء چہ اے گمان کنگ کہ ایشی ءِ تہا مردم است کہ ناوت ارزان نہ ات کاف وہدے کلات ء چم سک دات انت گڑا یک مارگے آئی ءِ مجگ ء ودی بوت کہ آ یک ہما ڈولیں آدمی ذاتے ء چارگ ء انت کہ وتی چپ ءُ چاگرد ء بے سُدءُ سما اوشتاتگ ،آگاہ اِنت بلئے نہ زانت کہ آئی ءِ کش ءُ گور ء چے بوھگ ء اِنت ۔آئی ء کس دلگوش نہ اِنت ءُ چہ کس ء دانکے نہ لوٹیت وتی جند ءِ دنیا ء بے گمانی اوشتاتگ ۔ہما مردم کہ کلات ءِ اے ندارگ ء پہ ساھتکے چاراِت کنت پدا دمان ء آئی ءِ چم ءُ ھیال دگہ نیمگے ء چر انت ۔کلات ءِ اے نمونگ جہل بیگاہ ء گیشتر پدر ات ۔اگہ داں دیر ء بچارے تاں تہار روزرد ء  ایشیءِ نشانی گار بوہان بنت ۔کاف کلات ءِ نزیک ء مساپر جاہ ھرن اوف (Herren hof)دیم ء سر بوت اولی تبک ء یک دریچہ ئے بتکگ ات کہ آئی ءِ دیم ء چہ یک بے بروتیں زنڈوکیں چِل کوٹیں مردکے ء سر کش اِت ءُ ہمود ء اوشتات ءُ چارگے بنا کت ۔آئی ء کاف ءِ سلام ءِ جواب نہ دات کاف مزنین در ء چہ ٹوھیں کمرہ ء پترت ادا ہچ آدمی ذات ءِ گواہ نیست ات ۔کشءِ کوٹی ہم ھالی ات ۔کہنیں بئیر ءِ بو تالان ات کہ میتگ ءِ مہمان جاہ ء اے ڈولیں چیز نیست ات ۔کاف تچک ء ہمادروازگ ءِ کرا شت کہ آئی ء ہمائی ءِ کسانیں ٹنگ ء چہ کلام چارِاتگ ات۔آئی ء دروازگ ءِ کبزہ دست جت دروازگ بندات آئی دزموش کت کہ ہماکسانیں ٹنگ ءِ جاہ ء بزانت بلئے تہاری ء آ گندگ نہ بوت پمشکا آئی ء باکس کشت ءُ ڈیلے آس دات باکس ءِ آس ءِ روکی ء گوں آئی ء راجنکی کوکارے ء گڑینت دروازگ ء دکل ءِ میانجی ء یک کسانیں جنکے نیم بندیں چماں گوں چارگ ء ات انچش کہ چہ واب ءِ جہہ سر اِتگ ۔اے پریدہ ءِ جاہ ء کار ء ات ۔آئی وتی جند ء سنبالاں کوٹی ءِ بجلی ءِ بلب روک کت انت ءُ کاف ئے پجہ آورت ۔
	’’اڈے پٹواری‘‘ آئی پہ بچکندے گشت ءُ وتی پجار ے بنا کت’’ منی نام پی پی ( Pepi) اِنت ۔‘‘آئی ءِ کسان ءُ گردلک ءُ شررنگے ات آئی ءِ مود بتکگ انت بلئے لہتیں انگتہ آئی ءِ دیم ء شنگ اتنت ۔آئی ء ھاکی رنگ ءِ ریشمی جامگے گور ء ات ۔ایشی ءِ سرا دراج ء دراج لکیر ات انت کہ آئی ءِ سرا براہ دیگ ء نہ ات ۔جہل ء گرد گرد ء مان داتگ ات کہ آئی ءِ پادانی دیمء گران ات ۔آئی ءِ گردگ ء اڑان ات ۔آئی پریدہ ءِ بابتء جست کت کہ کدی پیداک اِنت اے جست ء کاف ءِ دل ء کارچ جت ’’ہما اِنت کہ پریدہ شتگ ایشاں من ء اشتاپی لوٹائینتگ پرچکہ اے جاہ ءِ سنبالگ ء کس نیست اِنت۔من پیسر ء کوٹیانی تہا سپائی ءِ کار کتگ بلئے اد ءِ آھگ ء شرتری نیاتک شپ ءُ بیگاہ کار باز اِنت ۔مردم ءِ ساہ در کیت ۔منی دل ء  من اد ء تاں باز روچ ء داشت نہ کناں من زاناں پریدہ اے کار پرچہ یل داتگ ۔‘‘
	کاف آئی ءُ پریدہ ءِ پرک ءِ پیشدارگ ءِ ھانزا گشت ’’چش نہ اِنت پریدہ ء اد ء سک وش بوتگ آئی ء اے گپ کمار نہ کت۔آئی ء جواب دا ت پریدہ دگہ وڑیں مردمے ات آئی ء دل ءِ گپ زبان ء نیا آورت انت من پیسر ء آئی ءِ کرا کار کتگ ۔ما اے پیم ء نزیک بوتگیں کہ یکیں بستر ءِ سر ء وپتگیں منی شریں دزگہارے ات۔‘‘
’’پریدہ منی دشتار اِنت‘‘ کاف ء درائینت ۔
’’ من سہی آں پیپی ء درائینت ’’ہمے ھانزا ترا گشگ ء اوں کہ اگہ نا دگہ چے ؟‘‘ 
’’من سرپد بوتوں تو ہمے گشگ لوٹے کہ پریدہ ءِ رسگ پمن بلاھیں گنجے ۔‘‘
	’’ھو ناں!‘‘ آئی پہ کندگ ،گشت آئی انچیں گلے کنداِت کہ پریدہ ءِ بلاھیں رازے داتگے ۔کاف وتی پٹ ءُ پول ءُ ہمائی شوھازگ ء اتکگ ات اے گپ ءُ تراناں شموشکار نہ ات گندگ ء آ چہ پریدہ کستر ات بلئے وتی پیم ءُ پوشاک ءُ داب ء کسانیں جنکوئے ءِ رنگ ء ات ۔آ پہ اے جاگہہ ءِ نندگ ءُ کار ءِ واستہ سر درا نہ ات ۔پریدہ ءِ وتی دگہ انداز ءُ درشان کے ابے کہ آئی اد ءِ کار ءِ وھداں گورا کتگ ات ۔آئی ءِ پوست ءِ جوڑ کتگیں سرین ءِ بستگیں کمر بند ءُ ایشی ءِ جند مٹ نہ بوتنت۔اے باچو کار ءِ ایر جنگ ء نہ ات ایوک ء وتی پیشدارگ ات ۔کمے گونڈوی داباں ابید آئی ءِ گوں کلات ء سیادی لازم است اتنت۔
	اگہ راستیں گپے ات گڈا کمرہ ساپ کنوکیں نوکرے گڑا وتی کار ءِ اد ءِ ارزشت ء پہک ء نہ بلد اِنت ۔تیوگیں روچ ء اد ء وپسیت وتی کد ء نزانت ۔اے وڑیں مردم پریدہ ءِ پادانی ھاک ءِ بروبر نہ اِنت ۔آئی ء پیپی ءِ نیمگ ء چارگ ءِ بدل ء چم جہل کت انت ۔پرچکہ یکوئی آئی ء چم سک داتگ انت ءُ چارگ ء ات۔
’’ اد ءِ کانود ء لیٹانی روک کنگ ءِ اجازت نیست ۔تو من ء گڑینت گڑا من لیٹ روک کت ،’’باریں پریدہ ءِ چیزانی رند ‘‘اتکگے آئی ء لیٹ کشت انت۔
	’’ھو! یک دوچی ٹبیلی پر دھیگی چادرے دیمءِ کوٹی ء پشت کپتگ ۔’’الّے ۔۔یک انچیں وش دوتکگیں ٹیبلی پر دھیگی چادرے است ات ۔ماہردوکاں دراتکگ ات بلئے نوں مشکل اِنت کہ اد ء دز بہ کپ انت‘‘ پیپی ء درائینت۔
’’پریدہ ء گشت ہمود ء بنت ۔توبچارے ؟‘‘ کاف ء درائینت ۔
	’’اِناں ۔۔۔آھود ء کس شت نہ کنت ۔اے واجہءِ کوٹی اِنت ۔آ ھمود نندیت وارت اچ آئی ء دگہ کس نہ روت ۔آ دگہ مردم برز ء وتی وتی کوٹیاں انت ‘‘ پیپی ء گشت ۔
	کاف ء گشت’’ گڑا شر اے وہد ی کس نیست ۔کلام آوڑ ء نہ اِنت گڑا من رواں چادر ء چاراں ‘‘ پیپی ء جواب دات ’’کلام اے وھدی اد ء نہ اِنت دگہ نیمگے رھادگی اِنت ۔گاڑی ڈن ء آئی ءِ ھانزا ودار ء اِنت۔‘‘
	کاف یک دانکے نہ کش اِت ءُ پہ گشادی چہ آئی کوٹی ء درکیت ۔آ ڈن ءِ راہ ءِ بدل ء ءِ تہی نیمگ ء پیشگاہ ء شت کہ آئی ءِ چاریں نیمگا چاردیواری ات ءُ زنڈیں گیٹے منڈینتگ ات۔ کاف ء اے جاگہہ اولی رند ء دیست ۔اد ء چہ اے لوگ ءِ ڈولداری پدر ات ۔برز ءِ اولی تبک ء دار جتگ ات ۔تیوگ ء بندات یک کسانیں ٹنگے پہ سر کشگ ءُُٗ پاسیانی پچ گندگ ء ات چار دیوالی ءِ سر کنڈ ء مہمان گس ءِ ماڑی ء چاگرد کتگ ایوک ء دیمی نیمگ کہ دمک ء پچ بوت دیوال ات کاف ءِ دیم ءِ نیمگ ءِ کُنڈ ء ایشیءِ تہا پترگ ءِ بے دروازگیں راھے ات ہمے پچیں جاگہہ دو اپس گوں بے ٹائیریں برف ءِ گاڑی ( sledge) ء وداریگ اتنت۔
	گاڑی ءِ تاچے یک کُنڈے ء وتی دستاں کوٹ ءِ کیسگ ء کتگ ءُ اوشتاتگ ات ۔بیگاہ ءِ رژنائی کم ات بلئے دگہ کسے گندگ نہ بوت ۔گاڑی تاچے ء گوں شکی چماں چاراِت ۔آ پیشگاہ ءِ دومی نیمگا رھادگ بوہان بوت ءُ سلیج ءِ نزیک ء است گاڑی تاچےء آئی ء چشیں نہ وشیں ہم چارگ نہ کت کہ آ لپرزگ بہ بیت ۔بلئے اسپ کمے تراسی بوت انت کہ تہارونکی ء ناگتہ درآمدیں مردم آوانی کرا گوست ءُ گاڑی تاچے ءِ بگل ء اوشتات انت۔گاڑی تاچے ہمدا ءِ نوکراں چہ یکے است ات ۔گندگ ء ورنا ات ہما شپی ئبیر ورگ ء کوٹی ء گندگ بوتگ ات کاف دیوال ء تکہ دات ءُ وتی دست ءِ بستگیں ورگ کش اِتنت ءُ ورگ بنائے کت کہ پریدہ پہ مہروانی پہ آئی نیمروچ ء اڈ کتگ اِتنت اے دمان ء چپ ءُ چاگرد ءِ چار ءُ تپاس ء چمے شانت انت ۔ہرچی ساپ ءُ اسپیتیں چُن جتگ ات یک پرشتگیں پدیانکے جہل ء جوڑ ات ءُ یک پُشتک ئے ءِ وڑازمین ءِ چیر ء گار بیان ات۔ودار داں دیر ء برجاہ ات کہ کاف ءِ ھیال ءُ اندازہ ء انچو بیت ۔مگرب ءِ تہاری ء ایر دات ہرنیمگ سیاہ بوت بلئے کلام ءِ گواہ نیست ات ۔آئی وتی ورگ ہم یکپارگی ھلاس کت اتنت۔
	‘‘باز دیر بوت‘‘ گاڑی تاچے ءِ گرانیں توار گوں یک دراھیں گیاسگے ء آئی ءِ گوشاں کپت ۔’’چیا دیری ءِ گپ ء کنئے ‘‘ کاف ء اناگتیں بے تواری ءُ مردک ءِ بیزاریں گپ ءِ پسہ ء گشت ۔
’’دیر اِنت ترا چے کنئے ادء نوں برو ‘‘،گاڑی تاچے ء درائینت۔
کاف آئی ءِ متلب ء سرپد نہ بوت بلئے جوابے نہ دات پرے ھانزا کہ مردک وت گپ بجنت ءُ المء اے تہاری ء گپے جنت بلئے آئی ءِ گپ ءِ جواب نہ دیگ ہم پہ وتی ھانزا جنجال ودی کنگ ات گاڑی تاچے ء کموکے ھاموشی ءِ پد جست کت
’’اڑے برانڈی ورے ؟
	’’ھو! ‘‘کاف ء درائینت ۔سردی ء آ وت درھگء ات گاڑی تاچے وت وتی سیٹ ءِ سر انشتگ ات پہ آرام ء گشتے ‘‘گڑا سلیج ءِ کش ءِ کسانیں کباٹوک ء پچ کن ۔بچار دو کوپ اِنت یکے پہ وت پُر کن ءُ دومی یکے من ء شہارگوں ۔پمن ایر کپگ کمے گران اِنت‘‘ کاف مردک ءِ ھکم ءِ وڑ ء گپ جنگء دلرنج بوت بلئے اے انچیں وھدے ات کہ آئی ء ھکم سروچماں گوشدارگی ات ۔آئی دست شہار دات ءُ سلیج ءِ کش نیمگ ء کسانوکیں کباٹے پچ کت شیشگ ءِ کوپ کش اتنت آئی ءِ واستہ سلیج ءِ تہا روگ ءُ نندگ ءِ نیمون جوڑ بوتگ ات ۔آئی لوٹ اِت کہ اے سارتی ءِ تہا بروت پمشکا آ درایگ ء سر کپت ءُ پشت ءِ سیٹ ءِ سرا نشت ۔اڈ ءِ باپیں جاگہہ ء آئی ء را تاھیر دات ۔دروازگءِ دپ انگہ پچ ات ۔ایشی ءِ سیٹ ءِ سرا ہرنیمگ ء کمبل بالشت ءُ گرمیں نپاد جنوک ءُ ایر اتنت ۔سک وش ءُ باپ ات مردم ایشیءِ سر ءِ نند گ ء گوں جہل ء بک اِت ۔دست ءُ باسک پہ آسودگی کشاں ایر بوت اِنت پشت ء پہ سرء بروبریں سرجاھے ات ۔کاف ء یکرندے پدا ڈن ء چم شانک داتنت ءُ ھیال کت اے کلام کجاگار انت ؟ آئی ء دل ء جیڑاِت کہ کلام باید اِنت کہ ہرچنت زوت بوت کنت بئیت شر اِنت بلئے اے ھبر ء ہم کمے گیمگ ات کہ اگہ کلام آئی ء اے ڈولی نندگء بہ گندیت گڑا باریں چے بیت۔آئی ءِ دل جنگ ء ات۔
	کاف ءِ دل اسپانی گاڑی تاچے ءِ نرمیں تب ء گیشتر ڈڈ کتگ ات ۔اے سرپدی ء ابید کہ آ ہمے سلیج ءِ تہا نشتگ ءُ برانڈی ھم ورگ اِنت مردک ءِ بے تواری ء بے گتی نندگ ءُ چیڑکہ نہ کنگ آئی ءِ دل ءِ ترس ء کم کتگ ات ۔آئی پہ وش وشکی وتی کش ءِ کسانیں کباٹ ءِ دپ پچ کت بلئے دومی کباٹ ات ایشی ءِ تہا ہم کدھ ءِ دگہ برانڈی ءِ بوتل ایراِت آئی ء بوتل ءِ دپیک پچ کت گڑا ایشیءِ تہہ ءِ وش ءُ دلکیشں بو ء کاف آئی رامستیں کمارے دات ھنچیں وشیں دل ء گرکے جت ءُ تہاری ۔ نوکیں بودے آورتے ایشی ءِ دور کجا ایشیٗ ء آئی را مستیں کمارے دات ھنچیں وشیں بوءُ ھیالے کہ یک دلدوستیں سنگتے پہ گل وش اھت بکنت آ یکبرے چرتے ء کپت کہ اے اسپانی گاڑی تاچے ءُ اے تہر ءِ وشیں برانڈی ءِ راز چی اِنت آئی پہ زانگ ءِ واستہ کموکے کدھ ءِ تہا ایر ریتک ءُ گلاٹیت تاں تام ءِ وش ء آئی ءِ ہوش گار بوت بلئے ہمے دمان ء گشے چپ ءُ چاگرد ء ناگتیں رژنائی یے برمش گپت دراھیں لیٹ ءُ بلپ رژنا بوتنت ہمادراجیں پدیانک ءِ راہ ء گیشتر رژناات ءُ یکے ءِ پاد برمش ءِ توار چمے سیڑیانی راہ ء گوشاں کپاں بوت اے پادبرمش ء ِتواراں کاف گڑینت ءُ آ پہ اشتاپی چست بوت ۔برانڈی ءِ کدھ آئی ءِ دست ء چہ لگوُشت ءُ سیٹ ءِ نرمیں بوپانی سرا شِتور گپت ۔آئی ء پہ گنوکی سلیج ءِ تاک ءِ دپ پہ زبری ء گپت ءُ تیلانک دات ایشی چکگ ء بلاھیں توارے کت دومی دمان ء آئی ءِ چم یک مردکارے ء کپت انت کہ پہ وش وشوکانی گام جناں ماڑی ءِ درء زاھر بوت ۔آئی ءِ چمان کپگ ء گوں یکبرے آئی ءِ دل ء تسلی بوت کہ اے کلام نہ اِنت بلئے اے ھم دلپروشیں گپے کہ ہمائی ودار ء آ پہ تکانسری نشتگ آئی ءِ بدل ہما مردک ات کہ برز ءِ تاک ءِ دپ ء آئی ء راسرک کنگ ء ہماوہدی دسیتگ ات کہ بیگاہ ءِ وھداں نوکی آ پہ مساپر جا ہ ءِ دیمی دروازگ ء پترگ ء ات ۔
	مردک ورنا ات ءُ سہرگ ءُ براہ دار ات کاف آئی ءِ گندگ ء دل ء بژنیگ بوت آئی ءِ جہدبے مراد ات آ دگہ مردمے ھانزا اتکگ ات پرایشی ء پہ شر ترات کہ آئی ءِ ہمکار اے دمان ء پر ایشی ساڑی بوتیں اتنت مردک ء آئی ء را پہ شرپ ءُ عزت چاراِت بلئے بے گتی گشتے’’ ھیرانی گپے ؟‘‘ آئی وتی کلاہ کمے بروبرکت مردک ء را کاف ءِ سلیج ءِ تہہ ءِ نندگ مالوم ات کہ نا۔۔۔آ کجام ھبر ء چہ ھیران بوگ ء ات ۔
	’’ تو اد ء چوں اتکگے ؟ مردک ء دومی جست کت آئی ءِ گپ ترند نہ اتنت بلئے وتی مارشت ئے داشت نہ کت انت ۔چے جست ءُ چے پسو کاف گنگ بوتگ ات آ چے بگش ایت کہ ہماکار ءُ ہما مردم ءِ کہ ھانزا آاتکگ ات آ واھگ بے سوب بوت۔کاف ء ہچ نہ گشت ۔دیمے ترینت ءُ سیلج ءِ درے پچ کت کہ ہمودا اشتاپی گنوکی ء آئی ءِ سر ءِ کلاہ پشت کپتگ ات ۔آئی ء دروازگ ءِ پچ کنگ ء رتکگیں برانڈی چہ پاد ءِ ایر کنوکیں جاگہہ ء پٹان اِتنت ۔آ کمے پشومان ءُ ارمانی بوت آئی دیم گوں مردک ء ترینت کہ آ بزانت کہ آ سلیج ءِ تہا نندوک بوتگ ءُ ہچ وڑ ء پشومانی نہ اِنت تہا چہ آ اپسوزی ات بلئے اگہ جست بکنت گڑا آ کوچان ءِ نام ء پدر نہ کنت کہ آئی گشتگ تہا بہ نند ۔بلئے آئی ءِ ھانزا بدیں جلور اے مردک ءِ آھگ ات کہ نوں پہ کلام ء ودار ء پایدگ نیست ۔آئی ءِ وہم ءُ گمان ء نہ ات کہ کلام ءِ بدل ء اے مرد کیت ءُ سرا جوکہ بیت ۔آئی نزانتگ ات کہ کلام ءِ بدل ء اے مرد کیت اِنت ۔پہ اے مرد ء دگہ ترس ءُ لرزے ءِ گنجائش نیست ات کہ گوں آرام سلیج ء ایر کپتگ ات آئیءِ ھیال سر ءُ چیر بوتگ ات انت۔
	’’بیا رویں‘‘ مردک ء پہ تسلی ءُ آرام دراھینت ھکم نہ دات بلکن پہ شریں وڑے دستے شہاراِت۔’’ من پہ مردمے ء وداریاں ‘‘کاف ء نااومیتی، درائینت۔
’’بیا‘‘ مردک ء پہ نرمی گشت۔
’’گڑا ہمامردم ءِ جند گار بیت کا فء گشت ‘‘ ۔
	آئی کہ زانت کہ آمردم ءِ اومیت نیست بلئے پدا ہم اے دراھین وہد ء کسے ء آئی ء گُر ءُ نہر نہ دات ءُ درائیں گپ ءُ تران پہ براتی وڑے ء بوگ ء اِتنت ۔ ’’تو آئی ء نہ گندیے اگہ نندے یا روئے ‘‘ مردک ء وتی گپ پہ بے انانی ءُ زبری کش اِت آئیء کاف ءِ لیکہ ایر جت ۔
	’’ گڑا !نزاناں ودار بکناں شر تر اِنت تری شر‘‘ کاف وتی گپ ءِ سرا اوشتات۔ انچوکہ آ پہ آئی ءِ گپاں چدان گام جنگ ء سوگہہ نہ انت ۔آ پر یشی رد نہ وارت مردک ءِ تب کمے بدل بوت ۔آئیء وتی للک ءِ سر گوں لنٹاں سک دات ءُ کاف ءِ بے اگلیں جاھلی ءِ سراپگرے ء کپت چمے بند کتنت دمانے ء بے گوانکی ء پد آئی ء گاڑی تاچے ء راھکم دات کہ اسپاں چہ سلیج گاڑی ء پچ کن گاڑی ء پہ تابداری اسپ گوں سیلج گاڑی ء گر کناں یک کنڈے ء رھادگ بوت ءُ ٹوھیں دروازگ ءِ نیمگ ء اوشتات کاف اے ندارگ ء گوں پچین چماں گندھاں انت ءُ مردک ءِ انداز ھمیش اِنت کہ آدمان ء ایشان واتر کت کنت ۔مردک ہم کمے پشت ء کنزاں بوت ۔انچکہ نوں گاڑی ءِ واتر لوٹاینگ ء پچ پائدگ نبیت ۔آئی ءِ توانی ء ابید ہم یک کوھے ء اوشتات پدا آ ہما راہ ء ھال ءِ تہا پترت کہ کاف درکپتگ ات دروازگ ءِ پترگ ء ساری آئی چک ترینت سست سرینت ءُ گار بوت گاڑی تاچے انگتہ ہمدا ات پرچاکہ آئی ء راسلیج تیلانک دیگ ءُ وتی جاگہہ ایر کنگی ات ءُ اسپان چہ گاڑی ء پچ کنگ ءُ آوانی بنجاہ ء برگی ات اے کار آئی پہ کم گشادی ءُ بے دلی کت انت انچوکہ آئی ءِ دل ھراب ات پدا آ پہ وش رواجی پیشگاہ ء رھادگ بوت دومی نیمگ ء پچیں راہ ء پترت یکرندے پدا رژنائی بند کنگ بوتنت ءُ ہرنیمگ ء تہاری مانشانت برزء ہمادار جنوکیں رو ءُ آ ءِ راہ انگہ رژنا ات کہ ایوک یل کنگ بوتگ ات کہ ہرچی ودار کت کنت بکنت ۔ہما جاہ ء کہ آئی ءِ کسے ء گوں دوستی ءُ راستی ءِ پشت نہ کپتگ کہ آئی ءِ واستہ نہ انت بلئے آ وتی دل ءِ تب ء ہروھد ء نندات اوشتیت یا بگردایت ، کس آئی ء ہچ نہ گشیت ،آ آزات اِنت۔بلئے اے آزاتی، اے ودار ءُ جاگہہ ءِ چپ چاگرد ء چہ ہرچ وڑیں گہتری ءُ کاردربر ی ءِ اومیت دارگ بے پائدگ ءُ سرگنوکی یے ات ۔
	آ چہ وتی ھیالاں دراتک ءُ مزنیں کوٹی ءِ نیمگ ء رھادگ بوت آئی پیشگاہ ءِ میان ء برفانی سر ء گام جناں ء تاں وت ء را مزنیں دروازگ ء سر کت ۔ہمدا آئی ء مہمان جاہ ءِ مالک دپ کپت ،آئی ہچ گپ نہ کت ءُ ہمائی ءِ اشارہ ءِ سر ء توک کسانیں کوٹی ء شت کہ ہمودا کرسی ءِ ٹیبل جتگ ءُ لہتیں مردم نشتگ ات کاف زوت چہ اے سارتی ء درآھگ ءُ وت ء را کنڈے ء جاگہہ دیگ لوٹیت تاں کہ انسانے ء گوں دوگپ جت بکنت ۔بلئے لوگ ءِ پترگ ء گوں آئی ءِ واھگ گیمراں بوتنت وھدے کہ آئی ہمامردک دیست کہ نندوک ات ءُ ٹیبل ءِ سرا لہتیں کاگداں گوں دلگوش ات۔
	انچش کہ اے کرسی ءُ ٹیبل گوں ھاسیں انتزامے ء پہ آئی ءِ ھانزا جنگ بوتگ انت ۔آئی ءِ اے کش ء مہمان جاہ ءِ مالک ءِ زال ءُ دومی کش ء پیپی چلوپگی کنگ ء ات۔پیپی آئی ءِ ہردانک ء چاڑکہ ات۔آئی ءِ مود دراج دراج ء یلہ اِتنت۔ یکبرے آئی ءِ واستہ بئیر ءِ گلاسے آورت ئے پدا قلم ءُ کاگدے آورت انت مہمان جاہ ءِ مالک ءِ زال ہم پہ مزنیں واھگے کاگدا ں چاراں ات ءُ ُانچش مالوم بوت کہ آئی ءِ گپانی نبشتہ ء پہ مردک کار ء ساڑی اِنت۔
	ہمے دمان ء وہدکہ کاف تہا پترت گڑا مردک ءِ چم آئی ء کپت انت آ بچکند گو بوت ءُ گشت ئے’’ جی واجہ پٹواری‘‘ دگہ گپے نہ کت ءُ وتی کاگداں گوں سر ءُ پٹ ءُ بوت ۔زالبول ء یک کشوکائی نگاھے شانک داتءُ دگہ گپے نہ کت کاف پدا دیمترا بار ءِ کاوئنٹر ء پیپی کرا شت ءُ یک دگہ بئیر ے لوٹ ات آ کمے دکل ءِ دیم ء جہل بوت بئیر ءِ کدھ ئے چست کت یک تنگے ءِ گرک ء پدا ایرے کت اے بے تام اِنت پیپی پہ نار زائی گلائس ئے واتر چست کت ءُ گشت درائیں مردم ھمیشی ء ورگ ء اتت کس نہ گیشیت پدا آئی گلاس ہورک کت ششت ءُ ایر کر ’’ مردمانی واستا دگہ بنت کاف درائینت پیسی پدا پہ نادلکشی جواب دات بگندے دگہ نیست پدا پیپی پاد آتک ءُ مردک ءِ پشت نیمگ ء اوشتات ءُ پہ چلوپگی کاگداں چارءُ تپاس ء لگت آئی ءِ اے سبکی ء برے پہ دیمے آھگ ءُ سر گشگ ،دومی زالبول ء نہ وش برگ ء ات۔
	ناگتہ مہمان جاہ ءِ مالک ءِ زال گشئے یکے ء ھژار کت آ زوت ءُ گشادی پاداتک انچو کہ کسے ءِ توار ء اشکنگ ءِ جہد کنگ ء اِنت ۔پدا وتی پادانی بے برمشی ء پیشگاہءِ نیمگ ء دروازگ ءِ نزیک ء شت ءُ کسانیں ٹنگ ء سرک دیگ ء لگت ۔کاف ء بنی آدمی توار ءُ پادبرمش ءِ گمان نہ بوت ۔آئی ءِ چماں رژنائی تالاں ات یک وشی آئی پہ گل وتی لنکگ ترکنیت ء’ُ توار گیتگ انت پدا زالبول ءُ مردک کارہم یک پہ یک شت انت ءُ ہمے دروازگ ٹلنگ ء وتی وتی باری ء چارگے بنا کت ۔بلئے درساں گیش بانک زیات ھبناک ات آ پدا یک وارے وتی کونڈانی سرا نشت ءُ تاں دیر ء چارگ ء بوت مردک زوت واتر بوت بلئے زالبول پوراہی ء گوں دروازگ ء لیچتگ ات ۔شریں ساھتے ء پدآئی ہوش کت ءُ پاداتک ءُ وتی موداں ء بندگ ء لگت دراجیں دمے کش اِت ءُ پاد آتک چپ ءُ چاگرد ء انچو چارگے بنا کت کہ دمانے ءِ بیگواھی ء پد آ دروازگ ہمدا اِنت ۔
	کافء جست کت ’’ باریں کلام شت ‘‘ آئی اے گپ اے ھانزا جست نہ کت کہ آ پہ ھال ء سہی انت ءُ دلجم کنگ لوٹیت بلکن ء پہ ہمے اومیت ء کہ دیم ء چیزے نہ چیزے بوگ ءِ گمان اِنت زالبول ء گپ نہ کت بلئے مردک ءِ دپ ء درآتک’’ ھو ! وہدیکہ تو جاگہ ءِ پاسپانی یل کت کلام ء موکہ رست درکپت آ باز سرپدیں مردمے بانک تو دیست کلام چوں چپ ءُ چاگرد ء گچینی وڑے ء چاریت ءُ درکیت‘‘ آئی گوں زالبول ء دیم کت ءُ گشت’’ کسمت ء بچار ڈرائیور ء راہ چہ برپ ء ڈک ات ہچی پہ چارگ ء پشت نہ کپت‘‘۔
	’’گڑا ‘‘کاف گشت بلئے پہ دل سوچگ ،گڑازال ء ہچی اے وڑا دیست نہ کتگ۔‘‘
	’’ھو ! من آ وہدی دروازگ ءِ ٹنگ ء سر نہ بوتگ اوں زالبول ء پہ ھژیاری گشت ۔انچش کہ مردک ءِ پلہ مرزی ء کنگ ء اِنت پدا کلام ءِ نیمگ ء گپ ءِ سرے تاب دات ۔’’ بلئے منی دل ء کلام اینچک لپرزگ پہ کس ء نہ اِنت ماوت آئی ءِ بارہ ء گیشیں تکانسری کنیں ماآئی ءِ نیمگ ء زیادہ گریں ۔پمیشکا مئے دل ء آ سکیں پگر مندیں مردمے گپ چے اِنت مازانت نہ کنیں بلئے کلام ءِ ھادت اِنت کہ مردمے ءِ تب ءِ مہ بیت آئی گوں بھ گپ نہ کنت ۔ھر چنت آ مردم وتی دل ءِ دیم ء ڈن ء بہ کنت وتی تام ء  بہ کش ایت کلام آئی ءِ گوم ء ھبر نہ کنت ۔آئی ء اے چیز ءِ پرواہ نیست کہ ہرکس ءِ دیم ء بہ کپ ایت ۔
زالبول ءِ گپاں مردک ء سر سرینت ءُ گشت ’’ھو! تئی گپ راست انت ہروھد ء کلام وھدے ڈن ء درکپ ایت آ چپ ءُ چاگرد ء سد براں چاریت ‘‘بگندے آ من ء شوھازگ ء بوتگ‘‘ کاف ء گشت ۔
ــ’’بلکن ء ‘‘ بلئے من ء باور نہ کنت ‘‘ مردک ء گشت ۔
	درستاں یکپارگی کہکاھے جت ۔پیپی ءِ ٹہک درستاں چہ برز تر ات آئی نزانت کہ گپ ءِ جند چی اِنت ’’ بچار پٹواری کندگ ء مسکرا باز بوت بلئے منی لہتیں انچیں کاگد انت کہ آوان الم سرجم کنگی انت ‘‘مردک ء درائینت۔
کاف چہ دور ء سرکش ات ءُ گشت’’ باز جوانیں کارے ‘‘کجا دل سیاھیں کار انت‘‘ ۔مردک ء پدا پہ کندگ گشت ’’بلئے چے بگشان ۔تو نزانے کہ من کئے آں ۔۔۔؟ ‘‘
	’’منی نام مومس (Momus) انتءُ من کلام ءِ میتگ ءِ گشاد کار بزان (village secretary) آں ‘‘مردک ءِ وتی پجاروکی کنگ ءُ وتی کا ر ءُ کسب ءِ پجار ءِ کتگ پد ،کوٹی ءِ تہا یک ناگتیں بئے وانکی شنگ بوت ،ہماوڑا کہ زالبول ء پیپی ہم آئی ءِ اسلیں کرد ءُ کار ء ناسرپد ات۔ایوک ء کاگدانی شپرگ ءِ توار ء دگہ ہچ توارے ودی نہ بوت۔
	’’میتگ ءِ کار گشاد چی کنت ‘‘کاف جست کت مومس ءِ جند ء دپ وتی گیشیں پجاروکی ءِ بدل ء زالبول ء  گشادی ء درائینت ’’واجہ مومس کلام ءِ ھاسیں مردم اِنت ۔اگہ من رد مباں آئی ءِ سرکاری کارانی چست ءُ ایرءُ گشواری کنوک اِنت بلئے آئی ءِ اگدھ میتگ ءِ جیڑھانی سرا ھاسیں کاگد ءُ کراچ ء جیڑھانی گیشگیوار انت مردک گوں کاگداں سر ءُ پٹ ات ءُ زالبول ءِ گپاں وتی سرئے پہ رزا مندی سرینت۔
	پدا زالبول ء گپ گیشتر تچک کت بلئے کاف انچش زاھر کت کہ اے گپ آئی ء دلجم نہ کن انت کلات ءِ ہرواجہ کار ءِ وتی میتگ ءِ کارگشادے است مومس گپاں پہ دلگوش گوشدارگ ء ات بلئے میانجی ء راستی ءِ تچک کنگ ء پہ دراینتے ’’ پر وواجہ کار ءِ یک سکریٹری یے بیت بلئے من پہ دو مردم ء کار کناں ۔یکے کلام ءُ دومی ویلابیں ۔
زبردست 	! دوکس کا ف ء گشت ۔
	مومس وتی سر ا انچش سرینتکہ گندے یک کسانین چکے ءِ وڑا وتی سرین کارے ءِ ساڑاہگ ء سک گل بہ بیت ۔ آئی ءِ بدن ءِ سر ءُ پر نندگ ءِ وڑ ءُ پیم پدر ات کہ سک گل انت ۔آئی برز ء چارات ءُ دیمء کنزات بلئے کاف ءِ دل ء آئی ءِ عزت موری کدے ء گیش نہ بوت کہ پرچا اے چتوریں کار گشادے کہ کلام ء آئی ء ھچ ھساب نہ کنت ءُ درکیت ۔ہما مردم کہ آ انچکیں بلاھیں اگدھے ءِ داعوی کنت بلئے پہ کلام ءِ ادارکی چارگے ء مہتاج اِنت ۔بلئے کاف ءِ ھانزا کلام ءِ اے مزنی ءِ انچو کیمت نہ ات۔ آ ایوک اِنت ،تہنا ہمے جہد ء اِنت کہ کلام ء دوچار بہ کپ ایت دگہ کسے آئی ءِ ہمراہ نہ انت آ لوٹیت کہ کلام ءِ ہمراہی ء کلات ء بروت وت ء چیر مہ دنت پہ زاھری بروت ۔
	پدا آئی وتی دست ءِ ساھت چار اتءُ گشت ’’ منی روگ ءِ وھد بوتگ‘‘۔ من لوگ ء بروان ؟
	مومس پسو دات’’ ھو! تئی کا رہم اسکول ءِ نگہہ داری اِنت پیمشکا زوت روگ شر تر اِنت بلئے آئی ء چہ پیس اگہ تو ساھتکے بجل کہ من ء گوں تو کارے است لہتیں جست پرس اِنت بلئے کاف مومس کمار نہ کت ءُ دروازگ ءِ نیمگ ء رہادگ بوت من ء گوں تئی جست ءُ پرساں کار نیست ۔مومس آئی ءِ ناگتیں ترندیں پسو ء چست بوت ءُ ترندی ء دراینتے ’’ اے کلام ءِ ھکم اِنت ۔ترا اوشتگ ءُ جست جواب کنگی اِنت۔
	’’ کلام ءِ ھکم! آئی ء منی جیڑھانی چے پرواہ ۔‘‘ ’’ من ء ترا اے گپ ءِ اختیار نیست کہ ما آئی ءِ گپانی سرا چہ وت ء گیش تران بکنیں بلئے ترا اوشتگ ءُ گپ گوشدارگی اِنت ‘‘ مومس ءِ گپانی تہا مہمان جاہ ءِ بانک ء گپ ءِ سر گپت ’’ بچار پٹواری تو کسی ءِ گپ ء دلجمی ء گوستیں ندارے ءُ منی دل پیسر تو ایش کتگ تو زانے کہ من ترا سرپد کنگ ء وس کتگ بلئے تو وتی دلیگاں کنئے من ایوک ء مرچی آتکگ ءُ واجہ مومس ءُ آئی ءِ کارگشادی ماملہاں ہمے سوج دیگ ء کہ تئی ارادہ ءُ نیست چے انت ءُ تو چہ تھرے جاھلیں مردمے من ء گوں تو بس اِنت کہ اے مردم بزاں اِنت ءُ دگہ براں ترا منی نیمگ ء دیم مہ دنت من ترا دگہ ہچ سرپد کت نہ کنیں بلئے سکریٹری مومس بگندے منی گپاں چے سرپد بوتگ ءُ آئی ء را ترا زانگ ء باز مدد رستگ ہرچی کہ من آئی ء را گشتگ آ نوں زانت کہ تو کجام ھاک ءِ مردمے ئے نوں آ شر زانت کہ تئی وڑیں مردمے ء گوں شری گپ کنگ سر ءِ سنگ ء جنگ اِنت ۔من دگہ دل پہکی زاھر کت نہ کناں من وتی شش کیاس ڈلیتگ بلئے تئی مجگ ء گپ ءِ جند جاگہہ نہ کنت ۔ ترا پدا یکرندے گشاں کہ اگہ یک چیزے ترا کلام ء ملاقات کنائینت کنت کہ سیکریئٹری مومس ءِ نبشتگیں رپورٹ اِنت پرچی کہ واجہ مومس بلوٹ ات گڑا ہما ڈول بیت ۔بلئے انگہ تو آئی ء جواب دیئے ءُ انکاری بوتگے ۔آئی ءِ گپاں الم گوشدار تو انگہ وتی ھادتاں داشت نہ کنئے ءُ گپ گوش نہ دارے ۔
ؔؔ 	’’او بی بی ! اے گپ نہ اِنت ،کلام ءِ کرا روگ ءِ یکیں راہ نہ اِنت ۔اے چہ دگہ راہاں گچین تر نہ انت بلئے واجہ مومس تو بگش ! اگہ من اد ء گپئے بکناں ۔ہما وڑا کلام ءِ دیمء جنگ بیت کہ نا‘‘۔ 
	’’ھو! لازم‘‘ مومس ء جواب دات بلئے چمے جہل کت انت ءُ چپ ءُ راست ء چارگ ء لگت گڑا من چے یے ھانزا آ ئی سکریئٹری اں۔ 
’’میڈم من مومس ءِ منت ء کلام ء سربوھگ نہ لوٹاں کاف گشت’’ بچار ‘‘بانک ء درائینت من ترا زی ہمے ھبر ءِ کول کت کہ تئی گپ ءُ گند ءُ نند ءِ واھشت ء پہ کلام سر کناں چون  گڑا آ مردم مومس اِنت کہ پہ تو گنند ءُ نند ءِ بند ءُ بوجے کت کنت۔بلئے تو منی گپ پشت جت ۔تئی ھانزا دگہ ہچ راہ پشت نہ کپتگ ۔بلئے تئی مروچیگیں ھرکت ء کہ تو روئے کلام گوں گپ کنئے تو دسیت چے بوت گڑا پدا ہم کموکے یک کسانکیں رایے پشت کپتگ تو آئی ہم بند کنگ لوٹے ۔پدا ہم یک کسانیں اومتیے ایشی گار مہ کن۔‘‘
	’’چے امیت ؟‘‘کاف درانئیت توکجا اومیت پشت گیتکگ تو ہر وھد ء  راہ ءِ دیم ءِ ڈنگر بوتگے تو ہر وھد ء مکن کتگ گڑا مروچی کجا تو من کل ئے کہ من کلام ء دیست بکناں تئی مکن مکن ء منی دل ء  دانگے داتگ ۔تو کجامن ء دیم ء تیلانک دئے کہ من مرد ء بگنداں ۔‘‘
	بانک ء گشت ‘‘ من ترا چے تیلانک بدیاں من ہمے گشاں کہ تو ہرچی جہد کنئے دراہ گوات ء برتگ انت ۔من ء چیا بہتام بندے ءُ بدنام کنئے ،بگندے تو سکرئیڑی مومس ء دیستگ ءُ شیکل بوتگے ءُ گپ ء منی سرا لیٹینگ لوٹے ۔ اناں پٹواری گپ ء یات بدار من کدی ترا نہ گشتگ کہ چش بکن اے دراہ تئی وتی دلیگ انت منی بھت ءِ کپگ ہمیش اِ نت کہ اولی رند ءِ تئی گندگ ء من ترا سر پد نہ بوتوں پریدہ ءِ دل برگ ء من ء رد دات بلئے من تئی اے دروشم نہ زانتگ ات من لوٹ ات کہ ترا سوگہہ بکناں کہ آ راہ ء کہ تو روگ ءِ پگر ءُ ھیالاں گارے آ پہ تو راھے نہ بیت ترا سوج دات بیہار دات بلئے انگہ مورے تئی گوشاں نہ وارت بلئے نوں منی سر ہوش بوتگ ہرچی کنئے بکن منی چے بلئے ایوک ء تئی دراھیں جہد آپ ءِ پشت ء کشک رندگ انت ۔‘‘
	کاف دیم پہ مومس دات ءُ گشت’’ شریں واجہ سکریٹری تو ایشیءِ گپاں بل برے ہمے گپ ءِ سر ء تاب دنت بلئے تو ایوک ء اے بگش کہ تئی چار لبز نبشتہ کنگ ء کلام گوں من گنند ءُ نند ء ساڑی بیت ’’اِناں‘‘ مومس پسہ دات۔آئی ء گوں اے گپاں ہچ سر ءُ بن نیست۔
	’’ منی کار ایوک ء ہمیش انت کہ مروچی بیگاہ ء چے بوتگ ،منا ایوک ء ہمے گپ نبشتہ کنگ ءُ میتگ ءِ رجسٹر ءِ ریکارڈ ء ایر کنگی انت ‘‘ آ دگہ گپ نبشتہ انت یک ءُ دو جاگہہ ھالیگ انت ہمیشاں ایوک پرکنگی انت ءُ ترا یک ءُ دو گپ جست کنگی انت دگہ ہچ وڑیں گپ نیست۔
کاف ء چم بانک ء سک داتنت ۔
	’’تو مناچیا چارئے ءِ بانک ء درائینت ہما گپ اِنت کہ’’ تو شرنبے گپ ء وت رد گشئے ءُ دگرے بڈ ھ ء جنئے۔‘‘
	من دگہ گیشیں گپ نہ کتگ اے ھر وہدء انچو گپاں سر ءُ چیر کنت سکریئٹری ایشیءِ گپاں گوش مہ دار من اولی روچ ءُ مروچی ہم گشاں کہ ایشی کلام گندگی نہ انت مردمے کہ پروٹوکولءِ راہ ءُ ُ رھبنداں در بہ بیت گڑا آئی چے اومیت دارگ بیت ۔ پرچاکہ یک پکائیں سرکاری مردمے آئی ء راکلام ءِ کرا برت کنت۔بلئے آ انگتہ منی سرا بیسہ نہ کنت ءُ دگہ راہاں پہ اومیت وار انت گڑا اے ایشی وتی دماگ ءِ رد ورگ اِنت کہ دگہ راہ نیست تنا وہدے کہ استیں دودانت سرکاری کارانی وتی پیم ءُ وڑے‘‘
	’’بانک اگہ راہ ہمیش انت گڑا منی دست بستگ انت کہ تئی پجہ آرگ منی وسی کارے نہ انت کاف ء گشت ۔اگہ تو اجازت دیے گڑا من ردوارتگ کہ تئی گپاں ستک کتگ ۔ہمے وڑا انت بانک ء جواب دات ،تومنی گپاں تاب دیگ لوٹے آوانی ماناھاں بدلینگ لوٹے من چے گشاں ؟ ہمیش کہ کار ءِ وڑ ءُ رھبند ہمیش انت کہ سرکاری وڑ ءُ پیماں دیمء برگ بہ بیت پہ اراں بوشت کار نہ بنت تو تپلانی وڑا جست کنے کہ واہ مومس گڈا من کلا ء گند ءُ نند کت کناں اے انچاھیں چکی گپ انت مردماں کندگ کیت پرچا کہ آتئی وڑیں ٹوھیں مردم وہدے اے وڑ جست بکنت گڑا بزاں کہ پہ ھاکم ءُ اتھارٹی ء اے یک مسکرائے ۔
	’’واجہ مومس پہ وتی شری ء تئی گپ دل ء نیاآورتگاں منی گشگ ءِ مکسد ہمیش انت کہ کار ء آئی ءِ رھبند ءِ روا ء بل کہ دیمء روت اگہ یکے ترا عزت ءُ شرپ ئے بکشایت گڑا آئی چش اے پیمء کم شرپ مکن ۔دگہ واجہ مومس ترا جست کنت گڑا اے ڈول نہ اِنت کہ تو آئی ء تچک ء تچک جواب بدئے آئی ءِ ڈیوٹی ءِ بھرانت ءُ اگہ آزانگ لوٹیت کہ مروچی نیمروچ تا بیگاہ ء چے بوتگ اے آئی سرکاری کارءِ بہر انت۔اے ھکم انت چد ءُ گیشتر آ پیم گپ نہ کنت ۔تو تری ہرچی جست بکنے آ جواب نہ دنت کاف ء جست کت’’شر واجہ سکرئیٹری گڑا کلام اے پروٹوکول ء وانیت ؟‘‘
	’’’نا‘‘ مومس پسودات پرچکہ کلام پروٹوکول ءِ راہ ءُ رھبند ءِ وانگ ء چے کنت پٹواری !؟ تئی جست ءُ پرس دل ء  ریش کن انت۔تئی دل ء اے گپ لازمی انت یا بہ بیت کلام وتی ہرراہ ءُ رھبند ء لبز پہ لبز یات بداریت اے پروٹوکول کانود ءُ رھبند میتگ ءِ رجسٹرءِ تہا یک پہ یک ء نبشتہ انت بلئے تو کہ نزانے کہ رجسٹر چی ئے ؟ واجہ مومس ءِ کار چی اِنت ؟ پرچہ اے گپاں نبشتہ کنت ایشاں تئی اگل کار نہ کنت تئی دل ء انچو کہ تو لوٹے من کلام ء دپ کپاں آزانہ پس ءُ گوکے کہ ترا بازار ء دپ کپ ایت؟ آ یک راہ ءُ رھبند ےءِ رو ء انت تئی واھگ ءُ واھشت ءِ رد ء نہ انت واجہ مومس کلام ءِ ھکم ءُ کانود ءِ رد ء کار کنت آ چہ وت ء ہچ کت نہ کنت ۔آ کلام ءِ نام ء اے واستہ گپت کہ کلام آئیء را ہمے کار ءِ واستہ داشتگ ہر کار ءُ گپ کہ مومس کنت اے کلام ءِ منظوری ءُ رضا مندی ءُ زانگ ء گوں بیت وھدیکہ ہرچی کلام ءِ لوٹ ات آئی ءِ پگر انت دگہ کسے آئی چون بدل کت کنت اے بلاھیں ذمہ داری یے ۔اے وہدی آکلام ءِ ھست ءُ نیست اِنت ءُ ہمائی ءِ دست ءِ چیر ء کار انت اگہ کسے ء آئی ءِ گپ نہ زرت گڑا بزاں کہ آئیء وتی موتء را توار پر جت ۔مہمان جاہ ءِ بانک ءِ دراج کشیں گپ ءُ کلام ءِ توسیپ ء کاف ایر آرت نہ کت۔
	آئی ءِ امیت پیلو نہ بوت کہ کاف آئی ءِ گپان زورگ ء ساڑی نہ ات کلام ءِ گپ دور ات یکبرے ہمے لوگ بانک ء کلام ءِ بابتء ء گشتگ کہ آیک شاھینے گڑا کاف ء وتی دل ءِ تہا کند ات کہ چے وڑ مردم ء کلاگ زور انت آئی ھیال کت کہ کلام ءِ ’’گت بے کساس انت آ بلاھیں ماڑی ء نشتگ،آ گپ نہ کنت بلئے کاف ء ابید کس آئی ءِ بے تواری ء پروشت نہ کنت آ ہچ نزانت کہ پشت ء چے بوگ ء انت آئی ءِ ترندیں چارگ آئی ءِ منگ ءُ نہ منگ دگہ کس ء گوں زانگ ءُ پہمگ نہ بنت ۔کاف ہرچی اد ء جہل ء بکنت پہ ایشی آئی ءِ گوش نہ سر انت ۔آ برز نشتگ گوں وتی زوراکیں ھکم ء سر ینگ نہ بیت پرے ھانزا اگہ آئی ء راشاھیں ءِ مسال دیگ بوتگ گڑا یک ھسابے ء ہمے وڑ ء پروٹوکول ءُ راہ و رھبند ء سیادی نیست انت راستی ء ایشاں گوں ہچ پیمیں پروٹوکول ءِ کاگدانی سرا اے وہدی بسکوٹ ءُ کنچت ءِ دانگ شنگ اتنت کہ مومس گوں بئیر ء نشتگ ءُ ژپگ ء ات۔
	’’شریں شپ شمے وش بات اِنت کہ من ء شمے کاراں گوں ہچ دلگرانی نیست آ دروازگ ءِ دپ ء سربوتگ ات آدراتک شت مومس پہ دلترکی گشت ’’آئی ءِ مجال نہ انت ‘‘بانک ء درائینت ۔
	کاف ء ہچ گپ گوش نہ داشت آ چہ کوٹی ء درکپت ءُ مزنیں ہال ءِ تہا پترت اد ء آئی ء مہمان جاہ ء ِ مالک دیست کہ اوشتاتگ ات انچش کہ آدروازگ ءِ ٹنگ ء دراھین اھوالاں چہ سرپد بوتگ ات ۔سارتیں گواتے کشگ ء ات ءُ سارتی ءِ رکگ ءِ ھانزا آئی ء وتی کوٹ شری ء پتاتگ ات آ ھگ ءِ پجیء آئی پرستءُ ات تو انچو روگائے تئی سوال ءُ جواب ہلاس بوتنت۔‘‘
کاف جواب دات’’ تراچے؟ من کس ء جواب ندیاں ۔‘‘
’’پرچا چوش ؟‘‘ مالک درائینت۔
	’’ من پرچہ کسے ءِ دیمء وت ء پاشک بکناں اے یک مردمے ءِ واھشت انت کہ زانگ نہ بیت آئی ءِ دل ءِ مکسد چی انت ۔ من پرچا وتارا مسکرا جوڑ بکناں ۔
	’’ھو! راست گشے ہرچی تئی رزا ، من مردم کس توک ء پترگ ء نیشت ،پمے واستہ کہ شمے ھاسیں گپ تران بوگ ء انت ۔’’شر تئی دل ء اے گپاں ء پائدگ ھست‘‘ کاف ء گشت ۔
’’ بگندے ،‘‘مالک ء درائینت۔
	’’گڑا منی جواب دیگ، آیاں ناگشگ شرات‘‘۔کافء گشت ’’اناں توبایدیں چوش مکن ‘‘مالک ء پسہ دات آئی چار اِت کہ کاف ء آئی ءِ گپ کمار نہ کت گڑا گپ ءِ سرھالے بدل کت ءُ کندگ ء گشت شر شریں پہ ایش دگہ کوھے نہ کپ ایت،‘‘پدا دویناں یکپارگی کند اِت۔
	کاف ترندیں گاماں گوں ڈن ء دمک ء در کپت زمستانی سارتیں گواتاں ،آئی ء را مانزوراں کت تہاری ءُ سارتیں گوات دوینانی ترندی ءُ بیم ہما ڈول ء کہ بانک آئی ء را جہل جنگ ءُ سانکلاں گوں بندگ ءِ جہد کنگ ات بلئے آئی ءِ دام ء نہ کپت ءُ وتی لیکہ ءِ سرا اوشتات ۔مہمان جاہ ءِ بانک چیروکائی ءُ پہ ہنر آئی ء پروٹوکول ءُ کانود ءِ دروگیں رھبنداں پیشدارگ ء سوب مند نہ بوت ۔اے دراھیں وھد ہما وڑ ء گوست کہ اے شیکوکیں گوات انت کہ کس ایشی ءِ کدیں نیست زانت نہ کنت ءُ ہما راہ ءُ رھبند کہ آئی ءِ دیم ء آرگ ءُ پہ زور آئی ءِ سرا مشگ بوھگ ء ات انت ،یک وڑ گندگ آہگ ء اتنت کہ آوانی پش در ء الم یک بدیں چمے سک اِت یک شپ سک لنج ات شپ ء آ پہ دلپروشی گام جنان ات کہ اناگت یک دیمے ء دو چراگ ءِ رژنائی زاھر بوتنت ۔کاف پہ وشیں دلے ہمے رژنائیءِ نیمگ ء سر گپت بلئے نزیک ءِ رسگ ء آئی ءِ دل گیمرت واھگ ءُ ارمان پرشت انت ہما مردم کہ آئی ءِ دیم ء اشتوک انت آئی ءِ دل ء جاتو انت آئی ءِ دوئیں کمار گوں چراگاں اوشتوک ات انت بگندے پریدہ آئی ءِ پٹ ءُ لوٹ ء راہ داتگ انت اے لنجیں شپ ء مردم رژنائی ءِ گندگ ء گلے کنت کاف ءِ دل گمے ء کپت آ اے شومان وتی دیمء ہچبر نہ لوٹیت ۔اے تہاری ء آئی ءِ دلپروشی گیشتر بوت بلئے ناگت ء بناربس چہ ہمیشانی نیام ء ودی بوت۔
	’’بناربس‘‘ کاف کوکارے جت ‘‘تو منی درگیجگ ء اتکگے بناربس ءِ گندگ ء آئی ءِ مرتگ ءُ پرشتگیں دلٗء کمکے بود آورت ۔‘‘
	’’ھو! تئی ھانزا اتکگوں من ء پہ تو نمدی ئے گوں کلام ءِ کاگدے‘‘ بناربس ء وشیں وڑے ء گشت کلام ءِ کاگد ے اف ’’کاف وتی گردن لرزینت ءُ گشت ۔‘‘رژنائی ء نزیک تر ء بیار ، آئی ہمکاراں ء توار کت کہ دونیاں ء یک یک چراگے دست ء اوشتوک اتنت دوھیں پہ گشادی آئی ءِ چپ ءُ راست ء گوں چراگاں پیش کنزاتاں کاف ء دراجیں کاگد دست گپت ءُ پتات ءُ کم کم ء پچ کنانء وانان کت پرچا کہ گوات ءِ ترندیں کشگ ء یکپارگی وانگ نہ بوت کاگد چوش نبشتہ ات پٹواری برایئج مہمانی جاہ پٹواری ات ۔
	’’ من تئی ڈگارانی کچ ءُ ماپ ءِ کاراں چہ سک وشوں ہمے وڑا ہرچ کارے تو تنی وہدء سرجم کتگ توسیپ کرزیت ہمے وڑے تئی کمکارانی کار ھم جوان انت پرچکہ تو شر زانئے آوان ء چتوریں کاراں دزگٹ دارگی انت وتی جزبگاں گوں کار ء ھمے رنگ ء دیم ء بہ برات کہ ایشی ءِ سرجمی گوں شاتکامی ء بہ بیت ۔
	دگہ تئی زر ءُ پگار ءِ ھساب گشینگ بنت منی یکوئی شمے کار ءُ اھوالاں سر پداوں ‘‘ کاف ءِ چم کاگد ء سک اتنت ۔چست نہ بوت انت تنا وہدے کے ہمکاراں وانگ نہ کٹینت لبزپہ لبز وانگ ء کٹینت ءُ آہاں پہ شاتکامی ء کوکار جت کاف ء گوں ترندیں چمے ء آوانی نیمگ ء چارِت ءُ پدا گوں بناربس ء زھری گپے بنا کت شما سرپد نہ ات اے یک بدگمانی یے کاف ءِ دیمءُ نیمروچ ء بیگاہ ءِ دراھیں جہدانی بے بریں ندارگ پدر بوت انت ۔پہ آئی ء دل ء دیم پہ اسکول ء روگ ءِ راہ گیشتر دور تر بوت بلئے کمکار دارگ نہ بوت ءُ گل ء چاپ ءُ دوچاپی اتنت آہاں کاف چپ ءُ چاگرد ء کتگ ات یکے ءِ گردن رومال ءِ سر گوات ء بال داتگ ات ءُ دم پہ ساھت کاف ءِ دپ ءُ دیمء سک اِتاں آوانی اے گنوکی پہ کاف گیشتریں درد ءُ رنجی ئے ات بناربس پہ بے گویاکی اوشتوک ات ءُ آئی ءِ پیم کار ء نہ ات کہ چتور کاف آئی ءِ خط ءِ وانگ ء گیشتر بر ء سرگنوک کت ۔وھدیکہ کاف دل ء پریدہ ءِ سرا زھر ات کہ آئی زانتگ ات کہ من وت کایاں گڑا ایشان ء پرچا اے نیمگ ء را ھے داتگ دومی کمکارء وہدے کاف ء دیم ء دزمال ءِ بار بار لگو کیں لمب دور کنگ ءِ واستا لنکگ شہارت انت گڑا کاف پہ زھر ء گشت گاربئے ہمانگوے دراتگیں منی دست لٹ نزیک بوتتیں شمارا لہتیں شیپانک اترداتگ ات انت اے بیہار ء پد آ بناربس ءِ اے کش ءُ آ کش ء اوشتات انت کہ آ پہ بے گویاکی چوش بت ء اوشتاتگ ات ۔سارتیں گوات ءِ شیک شیک ء آئی ءِ لنٹاں بچکند ہم پچ گپت ۔پدا کاف ء درائینت اے چونیں گپ انت کہ تئی واجہ ء نبشتہ کتگ ءُ راہ داتگ انت منی کار ءِ گلاھگ ءُ توسیپ ؟ کجام کارءِ ؟ کجام کمکارانی جتگیں زھم ءِ ماکجا کار بندات کتگ اے لازم یک مردمے ءِ ردیں سرپدی انت کہ واجہ کار ء پہ سر بوہگا انت۔‘‘
 	بناربس ءِ چم کاگد ء سک ات اِنت ۔آئی ءِ لنٹاں پہ نرمی لبزدراتک انت ’’شرگڑا من تئی کلوہ ء ہمے وڑا سرکنیں ’’ھو! تو شر کلوہاں سرکنئے ؟ تئی باری ،مئے روچ اے نہ بوتنت ۔تو پیسر ء کجام زھم جتگ مہ مرے میشاں کہ نوکی بہارے ردیت ۔‘‘
	کاف ءِ شگان ء پد بناربس ء وتی لنٹاں ء کمے گٹ چتء گشت ’’واجہ! بچار صاحب من ہما ڈول ء تو گشئے تئی کلوہ ء سرکناں‘‘ ایشی ء ابید توکہ پیسر ء من یک کلوھے داتگ ات آئی ہم پہ واجہ ء سرکنیں۔چے ؟ کافء پہ جگاہ گشت پیسریگیں کلوہ انگہ تو سر نہ کتگ انت ؟ تودومی روچ ء کلات نہ شتگے بزو بچہ پنچ ۔‘‘
	’’اناں واجہ ! تو زانئے منی پیریں پت ءِ کار ہمچک باز انت کہ من ء آئی ءِ کارانی دزکمکی ء بازبراں ہچ سرگ ءِ موہ نہ رس ایت من ء تنیگتہ وہدے نہ رستگ کہ کلات ء برواں ۔‘‘
	تو منی پیریں پت دیستگ؟ آ موچی یے ءُ آئی ءِ واستہ ء مرچاں چہ برانز ویک ( جرمن ءِ شہرے) ء چہ مزنیں کلوھے اتکگ پمیشکا کار ءِ بازی ءُ دزگٹی ء من ء وہد نہ رستگ کہ کلات ء بروان ’’بلئے نوں۔۔۔۔’’ موچی ،برانزوک، آرڈر؟‘‘ کاف برانز گپت اے چے گپ انت مارا گوں موچی ء آئی ءِ کاراں چے کار اے دگ ء ِ سرا اے شہر ء مئے سر گرستگ مارا شماچہ۔۔۔ کنڈگ ء آدیم کتگ دل ءُ وانگے داتگ ءُ تو اتکگ ئے چپل کوشانی گپائے اڑے ھدائی بندگ !مئے دل ءُ جگرریش انت اد ء ہرکس چہ ماچے شیزاری انت ءُ تو موچی ءِ آرڈر ءِ گپائے من ترا کلوہ داتگ کہ ایشی بزور ءُ کوش جوڑ بکن واہ ڈے واہ من ترا کلوہ دات کہ برو تچک ء واجکار ء بگش ءُ نشتگ ءُ کوش ءُ چپل دوچے ،‘‘۔
دمانے ء ھاموش بوت کاف ہچ نہ گشت انچش مالوم بوت کہ آدل ء وت ملامت انت بناربس زھر نہ برت ءُ گشت کہ آئی ء راتیوگیں کلوہ پہ دل یات اِنت ءُ آئی کلوہ پدا گیر آورت کاف کمے نرم بوت ءُ گشت تئی گناہ نہ انت گوں تو گلگ نہ کناں کہ تو منی کار ء کت نہ کنئے ، منی بہت ھراب انت کہ یک شریں مردمے دپ نہ کپ ایت کہ پمن کار ءُ کلوہ ببارت ءُ بیارت ءُ اے تئی جند ءِ واستہ شرنہ انت کہ اے وڑا بے زبانی بیت۔‘‘
	’’بچار تو منی گپ ءُ گوشدار! بناربس انچو گپ ء لگت کہ وتی ھبر ءِ راستی ء باور بکناھینت’’ کلام پہ تئی کلوہ ءِ گوشدارگ ء ساڑی نہ انت ۔منی گندگ ء گوں پاد کیت ءُ دگہ کوٹی ء روت اِنت ۔دگہ کلوہے ترا گوں پرے ھانزامن لوٹاں بلکن منی واھگ انت کہ دراھیں کلوھاں پہ یکپارگی بران پرچاکہ اے گپ تنگتہ نہ ٹہیتگ سرجم نہ انت ۔‘‘
’’شرانت‘‘ کاف ء درایئنت۔ آئی بناربس ء چم سک دات انت کہ دوئیں کمکار آئی ءِ پشت چیر اتنت ءُ برے پہ دیمے سرکشان اتنت۔
	’’من نزاناں واجہ کلام ءِ دل ءِ چی انت بلئے من ہرچی کہ سرپد بوتگاں بازیں معاملہ تنگتہ سرو ءُ چیر انت ۔ہچی نہ گیشتگ ءُ مشکلات باز انت ۔تو مہربانی بکن منی یک کسانین کلوھے ہرچی زوت بوت کنت تاں باندا ایشیء وتی واجہ ء سربکن ءُ پدا باندا من ء جواب ء بیار سرکن اگاں ہنچو بوت کنت ہم پمن گنجے کہ واجہ ءِ تب چون ات چون تئی گپئے گوش داشت ۔تو بزاں پہ من بلاھیں کارے کت ۔‘‘
’’بالکل واجہ تئی ھکم پہ سروچماں ‘‘بناربس پسو دات ۔’’تو ہرچنت کنئے باندہ کلوہ ء بر، بلئے واجہ کلام ءِ جند ء بدئے ءُ جواب ء ہم چہ ہمائی ءِ جند ء بگر ء زوت ء من ء واتر بیا ھالاں بدئے شر اِنت نا گڑا باندا ھو من پر پیم ء وسیں جہد کناں من ہر وہد ء ۔۔۔۔۔‘‘بناربس ء جواب دا ت نوں بس اِنت دگہ گپ نہ بیت کاف گشت۔
	’’منی کلوہ اے وڑانت توبگش کہ پٹواری دست بندی کنت کہ واجیں ڈائریکٹر آئی ءِ گوم ء نندگ ءِ واستا وہد بہ کش ایت شمے ہر وڑیں شرت ءُ رھبندے است آوانی پابندی کنگ منی سرا المی انت اے دسبندی ءِ مول و مراد ھمیش اِنت کہ تنی وھدی ھرچی نیامی مردماں کتگ آسوبیں نہ بوتگ انت ۔اے کار ءِ شاہدی ہمیش انت کہ اے تک ء تنی وہدی ہچ وڑا دلجمیں کارے نہ بوتگ ءُ میتگ ءِ سپرٹنڈ نٹ ء نر ء جواب داتگ کہ اے کار بوت نہ کنت ء شمئے گڈی کاگد ءِ وانگ ء پد ھمے زانگ بیت کہ جاور ھال ءِ بدلینگ ءِ اومیت دراہ دلگوش کنگ بوتگ انت ۔ایوک ء ذاتی ھساب ء گوں واجہ ڈائریکٹر ء گندو نند مہ بیت اے معاملہ ءِ سپائی ء گیشنگ گران انت من ء ِ پٹواری زانان کہ اے ارزانیں کارے نہ ایت کہ شمارا وہد نیست بلئے دگہ راہ ھم نیست ماہرڈول ء شمئے ھذمت ء ساڑی بوھگ لوٹیں۔ پابندی ءِ واستا ساڑی اِنت ایوک ء چاررلبز گشگ ءِ اجازت لوٹیں ہرچی کہ شمئے نیمگ ء بازیں گپ جنگ ءِ پابندی ءِ چیزے است آہم من ء سر ءُ چماں انت گوں بازین اومیت ءُ رھچاری ء شمے شرپ مندی ءِ نیاز مندیں ۔۔‘‘کاف انچو وتی کلوہ ءِ دیگ ء دلگوش ات کہ آئی ء نزانت کہ کہ دمکے ء اوشتاتگ بلکن آ کلام ءِ دیم ء آئی ءِ در ءِ دپ ء اوشتاتگ ءُ گپ انت پدا آئیء کاگدے زرت ءُ یک کمکارے پشتی نیمگ ء ایر کت ءُ دومی ء را چراگ ءِ دارگ پرمات ءُ پدا بناربس ء یک پہ یک ہمادراھیں گپ رٹاجت انت ءُ آئی نبشتہ کت انت ۔بناربس یک گپے ہم بے ھال نہ کتگ ات ۔‘‘
	’’تئی یاداشت ءِ مٹ نیست ‘‘کاف کاگد بناربس ء دات ءُ گشت بلئے گپ ایش انت کہ اے بے مٹیں یاداشت ء کار ہم بہ بند، دگہ گپے چیزے است گشت کنئے من گڑا نوں دلجم بباں‘‘ یکبرے بناربس بے ترک ءُ تواری بوت ،پدا آئی بے تواری پروشت گشت ۔
’’منی گہاراں ترا سلام کتگ‘‘
	’’تئی گہار ؟ھو ھو! ہما کار گشادیں جنکاں دونیاں’’ بلئے گیشتر ’’ ایمیلا ‘‘ بناربس گشت ایشی ء ابید اے کاگد ہم ہمائی چہ کلات مروچی آورتگ ات کہ ترا سرئے ’’بکناں اے نوکیں مالومداری ءِ گپئے ات ءُ کاف یکبرے گڈ ات ءُ پدا گشئے باید انت آمنی کلوہاں ہم کلات ء سر بکنت دوھیں وتی بھت ء چکاس ات منی کلوہ ء بہ بارت ۔’’ اناں دپتر ءِ تہا ایمیلیاء روگ ءِ اجازہ نیست اگہ تا آ پہ وشی شتگ ات ۔
	من لازم ترا باندا گندگ لوٹاں بلئے تو پیسر ء بیا !منی کلوہ ءِ پسہ ء بیا من اسکول ء پہ تو ودار کناں گہاراں بڈھے سلام بدئے‘‘ پدا آئی گوں بناربس شری ء دست ءُ دروہ کت اے بری بناربس آئی ءِ کوپگ ء دست ایرکنگ ءِ ایمان کت نہ کت کہ اولی رندا مہمان جاہ ءِ گندوک بوتگ ات ۔
	واتری ء کاف ءِ تب گوں وتی دوھیں ہمکاراں شر تر ات ءُ آدوھیں گل ء بال اتنت۔
آ وھدے اسکول ء سر بوتنت سارتی ءُ برپ ء آ ٹنٹرینتگ اتنت ۔آ یک نیمگے ء کلاس روم ءِ رھادگ بوتتنت کہ ہر نیمگا تہاری ات موم بتی ءِ رژنائی مرمرانک ات ۔
	کاف کلام ءِ کاگد گیر آورت ءُ گوں کمکاراں گشت ’’شمئے کار ءِ باز توسیپ بوتگ ۔یک کنڈے چہ پریدہ ءِ نیم وابیں توار اتک بل ات کہ کاف وپسیت ۔آئی آرام ء بل ات ۔واب آئی ءِ سر ء سر گوستگ ات بلئے کافء  بے ھال نہ ات کموکے رژنائی چراگ ء دات بلئے باز دیرے جت کہ آئی ءِ تیل ہلاس بوگی اتنت اے نوکین کوٹی ءِ تہا ھچ نیست ات پرچکہ اے اسکول ءِ لیب ءُ گوازی ئکوٹی ات ۔اے سک دراج ءُ مزنیں کوٹی یے ات اے وہدی گرم ات بلئے شریں آسودگیں چیزے مان نیست ات ایشیءِ برز ء چہ لیب ءُ ُورزش ءِ سامان لونجان اتنت ءُ نوں پدا یکرندے سارٹی مانشاناں ات اد ء کوٹی ءِ گرم کنگ ءِ واستا آ سی ءِ اسٹوپ است بلئے آئی ءِ دار ھل اتگ اتنت ءُ دارانی اسٹور ءِ کلیت ماسٹر ءِ کرا تنت ماسٹر ایوک اسکول ءِ ساھت ءُ دمان اے دارنی سوچگ ءِ اجازت دنت اے کوٹی شربرجاہ بوتگ ات اگاں یکے ء ایشی ءِ تہا نہ نشتیں ءُ تہت ءُ سامان مان بکت انت بلئے ادا ایوک یک گونی پگ ءُ ابید دگہ ہچی گندگ نہ بوت ۔ایشیءِ سرا پریدہء وتی شریں ساپ ءُ پلگاریں نپادے تا پ ء کتگ ات ایوک ء دوزبریں کمبل اتنت کہ کسیءِ پردیگ ءُ باپ دیگ ءِ کار ء نیاتک انت پگانی گونی ءِ نیمگ ء دویں کمکاراں چم سک داتگ اتنت بلئے اومیت ناتوام ات کہ کسے آوان ایشانی سراوپسگ کِل ایت؟
	پریدہ ء بے کراریء کاف ءِ نیمگ ء چم شانک دات اتنت اے کوٹی ءِ ویراندائی ءِ ندارگ آئی چمانی تہا گندگ بوت آئی زانت کہ مہمان گس ءِ چل ءُ وڑانی کوٹی آئی چوں پہ گشادی وڑ ءُ گیگ جوڑ کت بلئے اے کوٹی ءِ تہا ایوک سڑتگیں کہنیں مشین انت کہ کس آوانی کارمرز کنگ ء نزانت دگہ جلوہ ءِ چیز پدر نہ بوت راستی ء کوٹی ء ہچ آسراتی ءِ چیز ے جند مان نیست ات ءُ پرے واستا آئی کاف ء را تسلہ دات آ وتی دپ ء بند بہ داریت ءُ آوت باندا پہ اے چیزانی ھانزا گپ و تران کنت ۔آئی ء اے جاوراں ہم وتی دپ ء چہ یک گلہ زنگے یاشگانے نہ کش اِت کہ کجا اے جاگہہ کجا ہرن ہاف herren ofe ,ءُ bridge ann ءِ ہر مہمان جاہ کہ درست آئی پہ کاف ءِ مہر ء پشت ء جت اِنت ہمے وڑا کاف ہم وتی وس ء ھرچی ء اوپار کشگ ء انت آئی ہرڈولیں سکی ءُ تہلی سگان کت انتءُ انگتہ بناربس ءِ دیم ء انچو کلوہ دات کہ انچش کلام ءِ دیم ء اوشتاتگ ءُ گپ ء اِنت آئی ءِ وشی ء دل دو بھر بوت وہدے پریدہ اسٹوپ ءِ سرا پہ آئی ء کوپے وشیں جاہ جوڑ کت ءُ پدا آئی ءِ واستا ٹینوکی کاشوکیں ماہی بریڈ ءُ سینڈ ءُ چیزے آ ورت پدا آئی اے دراھیں چیزا استاد ءِ ٹیبل ءِ سرا وتی چادر چیر گیتگ ءُ پہ وڑ ءُ پیم ایر کتنت۔آئی وت ہم کاف ءِ ودار ء ہچی نہ وارتگ ءُ شام نہ کتگ ات پدا آوان دوکرسی چک ات ءُ نزیک پہ نزیک جت ءُ نشت انت کمکار ہم آوانی کش ء کونڈو ءُ بوت ءُ نشت اِنت ۔انگتہ آوتی عادت ء لاچار دریمب ءُ درامب ء اتنت ۔آیاں پہ ورگ ہم سیر نہ کت ۔برے پہ پیمے دلریش ءُ دزموشی ء دزگٹ اتنت ۔کاف آواناں ء کمار نہ کت ءُ پریدہ ایوک ء کند ات ءُ ہرچی کہ سبکی ھنرکت آئی پرواہ نہ داشت بلئے اے ڈول ء آ چہ وتی ترپل ءُ سبکیں ھرکاراں ہچ بر یک کر نہ بوتنت تنا وہدے کہ ترندیں بیہار ءُ شہماتے مہ ورانت ۔سیدھا نہ بنت۔
	اے اسکول پہ نندگ ءُ جاگہہ کنگ ء وشیں جاگہے نہ ات ادا پہ دیر وھد ء نندگ ارزان نہ ات بلئے چیشن وہدیکہ کمکارانی چاپلوسی ءُ دپ جڑیاں آوان بازیں چیزانی نیمگا دلگوش نہ داتگ ات ۔وھدیکہ پریدہ آوان گوں مہروان ات گڑا آ ہم چہ وتی چپپلیاں گیش ءِ وت نہ ات اتنت ءُ نوں چہ کاف ء ترس ءُ لپرزگ نہ بوت انت بلئے زوت ایشاں ء ہر چنت چہ وت ء سندگ ءُ دور کنگ بہ بیت ۔شر تر انت ءُ پریدہ ہم اے گپ ءُ ناسہی نہ ات ۔اد ء ہشکیں نندگ ءُ ناہ ءِ گڈگ کنگ نہ اِنت کار ہم لوٹیت گڑا آیاں ء ہم کار گرگ ان تکاف ہم چہ آوان بیزاری ات ایشیاں کاف گوں وتی سبکیاں شیزارات کتگ ات اگہ آ چدان چہ جہدم سر بہ بنت گڑا آوتی کارء پہ دلجمی ءُ مہکمی ء کت کنت ۔
	پریدہ آوانی سرا کنداِت بلئے کاف ء ایشانی سرسک زھر اتک پریدہ ءِ ھیال ء اے بچک انت کہ چہ کلات ءِ کاراں درکپگ ء پد بچکی کن انت اے دراھیں سبکی آوانی تب ءِ تہا انت کہ نوں آزات انت بلئے اے ڈول ء کس چہ آہاں وش نہ بیت بلئے ایشانی سرو پروانی سر کندگ شرتر انت بلئے دومی نیمگ ء آئی ء را کاف گپ ہم دوست بوتنت کہ ایشان ء چہ وتا گستا کنگ ءُ ایوک بوگ شرتر انت آئی ءِ واھگ ہم ہمیش ات کہ گوں کاف ء گور امباز ءُ ایوک وش گپی بکنت ءُ اے آوانی دیم ءِ جنجا ل انت بلئے شر ہمیش انت کہ ایشانی بالاد اینکس نہ انت ءُ اے پہ مسکرائی چارگ نہ بنت بلئے کاف آئی گوں ہمتپاک نہ اِنت آئی فریدہ ہمے گشت کہ آ مپت ء ایشانی بن ء گپ جنت ۔بلئے کاف ءِ دلیل اش ات کہ آوانی بچکی وتی جاگہہ بلئے کس آوان ء وتی جاگہ کس ء نندگ نیلت گڑا پریدہ ء تپاک کت کہ ہرچی آسر پد بیت شر تر انت ءُ ہرچ پیم ء ایشان چہ وتارا آجو کت کنت بکنت آروچ ءِ مروچی ء چہ پد نہ ایشاں گوں کنداِت ءُ نیکہ گپ و گال کنت اے ڈول ء درا آگاہ اتنت بلے کمکار انگہ وتی ھنرسیاہ دلی کنگ ء اتنت برے ٹیبل ءِ لمب ء در کت ءُ دور ءُ سر ءُ زنوگ کشاں اتنت کہ چیزے انگہ پہ ورک ء پشت کپتگ بلئے اے بری پریدہ ہم آوان ء بے کماری چاراِت نوں شپ بے وہد ات ءُ ہرکس پہ وپسگ ء جاگاہ چارگ ء ات اے دمان ء آوان دیست کہ ہمے کمکاراں چہ یک نان ءِ ٹیبل ءِ سرا شکون انت ءُ واب کپتگ دومی آئی ء کلاگ زیرگ ءِ ہنر کنگ ء انت بلئے کس ء آئی ءِ نیمگ نہ چاریت۔پریدہ ءُ کاف وتی جاگہہ نشتگ اتنت سردی ء پرچی بادینگ ات ۔گڈ سرا کاف ء جار جت کہ تناوہدے کوٹیء آسے روک کنگ ءُ گرم دیگ مہ بیت وپسگ ءِ کس اومیت مہ دار اِت ۔گڑا آوان یک تپرے پٹ اتءُ شوھازکت ءُ دمانے ء پد دارانی امبار ءِ دروازگ ءِ کبل ٹکر بوت ءُ آوان بڈھے دارکش ات ءُ اسٹوپ ءِ آس روک توکت وہدے کوٹی گرم بوت گڑا ہمے گپ سراپیسلہ بوت کہ یکے آگاہ بیت ءُ آس ء چارایت ءُ مرگ ء نیلت وھدیکہ آدگہ وپسنت گرمی انچش تالان بوت کہ کس ء کمبل ءِ ھاجت نہ بوت پریدہ ءُ کاف یک نیمگے ء تچک بوت انت۔
	کاف شپ ءِ نیم ء ناگتہ یک جاکے ء چہہ سر ات آئی چم پچ بوت انت آئی وتی کش ء پریدہ دزموش کت بلئے آئی مارِت کہ پریدہ بدل ء ہمے کمکارانی چہ یکے آئی ءِ بگل ء وپتگ آئی زور ءُ گوں مکے زبر ات تاں ایشی ء پریات کت ءُ دور بوت زوت آئی دسیت تاں کہ پریدہ پریات کتگ ءُ پاد اتکگ ات پرچا کہ تہارونکی یک جنگلی ساھدارے ء آئی ءِ سرا دور کتگ ات بوت کنت کہ پیشی یے ءِ بوتگ ءُ آ ہمائی ءِ پد ءُ رنداں کوٹی ءِ کنڈو گوراں چارگ ء اِنت یک کمکارے پگانی گونی ءِ سرا گپت پریدہ ء گوں موم بتی ءِ رژنائی ء ساہدار ءِ پٹگ ء سوب مند نہ بوت پریدہ کاف ءِ کرا اتک ءُ آئی ء ہمے دوتلیں کمکار شرگوں موداں گپیت ءُ یک نیمگے گراں کت ۔کاف ہچ نہ گشت بلئے آئی دومی کمکار ء راشون دات کہ گیش آس روک مہ کنت پرچاکہ پر ءُ دارانی چنڈاں جاگہہ گیشتر ھراب کتگ ءُ مپت ء دار ھرچ مہ کنت۔
	سہب ء تاں روچ دراتک یکے ءِ چم پچ نہ بوت انت دراہ واب اتنت اسکول ءِ زھگ اتک انت ءُ کوٹی ءِ تہا وابین درآمدیں مردمان روک روک ء چارگ ء لگت انت کوٹی سک گرم گپتگ انتءُ نوں سہب ء پدا سارتی بتکگ ات اسکول ءِ زالبول ٹیچر گیسے(gissa) گوں زھگانی کوٹی ءِ دپ ء اوشتاتگ ات ۔آ کد ء برز ءُ زیباھیں زالبولے ات بلئے گندگ ء ترند ات ۔آانچو سہی ات کہ اسکول ءِ کارانی واستہ ء نوکیں چوکیدار ے اتکگ ءُ وتی دل ء بازیں گپ ءُ سوجان سہی ءُ سرپد ات انچوکہ دروازگ ءِ دپ ء سر بوت آئی دپ پچ کش ات ’’اے مئے تب ءِ کار نہ انت شمارا کوٹی ءِ تہا وپسگ ءِ اجازت اِنت بلئے کلاس روم وپت ءُ واب ءِ بان بوت نہ کنت ۔ ‘‘پدا بچار چوکیدار گوں وتی کٹم ء انگتہ واب نہ انت ءُ روچ سرا اتکگ سر انتءُ ایشاں شرم نیت اسکول ءِ زھگ کجا بہ نندانت ءُ بوان انت کاف ءِ گوشاں آئی ءِ گپ یک ء کپگان انت ۔آئی ھیال کت کہ وتی بے دری ء کپگ ءُ اے کوٹی ءِ نسیتں بے آسراتی گپاں دپ ء پچ بہ کش اِیت بلئے رندا ہچ ھبرے نہ کت چہ اسکول ء زھگانی دیم ء شرمندگی ءُ مسکرائیء رکگ ءِ ھاترا آئی دراجیں بورڈ آورت ءُ نیام ء ایر کت تاں کہ وپتگیں پریدہ ءُ آئی ءِ ہمکارانی سرا زھگانی گیشی چم مہ کپ انت ہمکار چو خرگوش ءِ وڑا نیم جامگ ءُ شپی پچاں بے سدھی کپتگ انت آ ہوش ء نہ اتنت کہ چنچو چکانی بچکندی چم آواناں ء سک اِنت آئی پریدہ ء کمبلے کش ات ءُ پردات پدا آئی پریدہ ٹوھینت ءُ پچانی بدل کنگ ءُ چم ءُ دست کنگ ءِ ھاترا اے نیمگ ءُ کش ءُ گور ء چارگ ء لگت ،نہ یک نیمگے ءِ چم شودی ءِ جاگہہءِ بہ بیت بلئے آپ ءِ پٹ نیست ات یکبرے آئیءِ لوٹ ات کہ بروت آپ بیار اِیت ءُ وتی ءُ پریدہ دیم شودگ ءِ ھاترا بلئے آئی ء پگ کت کہ گیشی سر ءُ پر آئی ءِ واستہ لیڈی ٹیچر ءِ زھر ءُ گزب ء گیشتر کنت بلئے اے رواردی ہمیش ات کہ شپ ءِ شام ءِ ورگ ءُ چاھانی سر آمد نیکہ ٹیبل ءِ سرا ایر اتنت کہ کس ء بے ھیال ء چست نہ کتگ اتنت ۔اے لیڈی ٹیچر ءِ زھرناکی ء گیشترترند تر کنگ ء ات آئی یک لٹے زرت ءُ زھر زھر ایشاناں چہ ٹبیل ءِ سراء زمینء چگل ء دیان ات اے روپگ ء کاشوکی ماھیگ ء آپ ءُ چاہ ءِ بچتگیں زمین ءِ سرء رچان بوتنت ءُ مس گیسا اے ھبر ء بے پروا ات کہ اے ڈول ء اے چاہ ءِ چاھینکی بن ء کپت ءُ ٹکر ٹکر بوت آئی ء ہچ گم نہ ات پرچکہ اسکول ءِ چپراسی کار ہمیش اِنت ایشان ساپ بکنت تنگہ کاف ءُ فریدہ ء ؤتی پچ پر نہ کتگ اتنت کہ آوانی گوشانی چاھینک ءِ پروشگ ءِ توار کپت اے گڑ ءُ منج ءِ تہا کمکارانی چم پچ بوت انت آوان گومیں چماں کمبل ءِ توک ء سرک دات ءُ گڑ اتنت کہ لشکرے گونڈوانی چم آوان سک اِنت پریدہ پہ وتی چاھنگ ءِ پروشگ ء الرنجی ء نرونڈگ ء لگت ءُ کاف آئی ء را تسلہ دات کہ آ مروچی میتگ ءِ کماش ءِ کرا روت ءُ اے اھوالاں دنت ءُ وتی چیزانی پروشگ ءُ آوانی بدل ءِ گپ ء کنت ۔تنگہ آئی وتی شپی واب ءِ گد بدل نہ کتگ اتنت بلئے ٹبیل ءِ دیم ءِ چادر ءِ زورگ ء پہ زوت گوں گور ءِ کوٹ ء درکپت تاں کہ ایشی ء چہ چگل دیگ ء رکیت بکنت آئی چادر ذوت کش ات ءُ کمکاراں ء بہیار دات کہ پاد بیاانت ءُ وتی پچاں پر بکناں ءُ ہرکس وتی وتی کاراں بندات بکنت کمکاراں ھمے کاربہر ء کپت کہ ذوت بروانت ءُ دار بڈھ بکن انت ءُ اسٹوپ ء آس روک بکن اں تتاکہ کوٹی گرم دارگ بہ بیت ۔پریدہ ءِ کارزمین ء روپگ ات ءُ کاف آپ آروک بیت اے وہدی سہب ءِ ازر بندءِ ھیال کنگ نہ بوت ءُ زوت چہ لیڈی ٹیچر ءِ گیشتریں کپ ءُ نرونڈاگان گستا بوگی ات ءُ اے کوٹی ہورک یلاکنگی انت ۔اے رد ءُ‘ بند ء کارانی گیشنگ ءِ مول ءُ مراد ہمیش ات کہ آئی نہ لوٹیت کہ معاملہ گیشتر ھرابء چہ ھراب تر بہ بیت ءُ ٹیچر دگہ بلاھیں دپے پچ مہ کنت آئی ء را پریدہ ءِ زیات گم پرات کہ چش مہ بیت کہ پریدہ گوں وتی نرمیں دل ء دگہ پگر ءُ وسوسے ء سربزور ایت آ نہ لویٹ کہ اینچک جنجال کہ پیسر ء چہ سرا بار انت ۔گیشتر گندھ تر ءُ بدی نیمگ ء برونت ءُ ہماکارے کہ بناربس ءِ کوپگاں داتگ آئی ء پہ ہم کمے ودار المی انت ءُ آ نندگ ءِ ھانزا مپت ء دگہ نوکیں وت سرا وتیں مسیبتے اولی روچ ء گٹ ءِ لوپ مہ بیت ۔
	پریدہ آئی ءِ پدا وتی کار پہ ھب ءُواھگے بندات کت ۔ہمے نیام ء اسکول ءِ ٹیچر رست آئی پہ تژن ءُ پیگوری وڑےء آہانی نیمگ ء چار ات ءُ گشت‘‘ واب کٹ ات ہمے گپانی نیام ء زھگان پہ کندگ ٹہک دات کاف ء سپائی ھانزا بالٹین آپء مان کتگ ات ءُ آئی ءِ تژن ءُ گپ دلگوش نہ دات انت وھدیکہ آئی چارِت کہ آئی ءِ گپ ءِ جواب نیست گڑا دگہ جستے کش اِت’’ باریں دوشی شما منی پیشی ءِ گرم ء چے کتگ ؟‘‘
	یک زنڈ ءُ ہمپتگیں پشی ٹیبل ءِ سرا وپتگ اتءُ گیسا آئی ءِ پادءُ پنجگہاںء دلگوش ء چارگ ء ات پریدہ ءِ دوشیگیں گڑگ پہ راستی ات اے پشیء آئی ءِ سرا دور نہ کتگ ات بلکن ء اے آئی ءِ سرا لیچتگ ۔بگندے پشی ھوارکیں کوٹی ءِ تہا بنی آدمانی آھگ ء گڑینتگ ءُ ہمیشی ء وتی جندٹپی کتگ کاف ء لیڈی ٹیچر ء ہمے سر پد کنگ ءِ جہد کت کہ پشی مئے گندگ ء بگندے گڑا تگ بلئے آئی  گپء کمار نہ کت ءُ یکیں گپے دپ ء داشتگ ات کہ اے آئی ءِ ردی نہ اِنت بلکن شمے ردی انت شماپرچا اد ء اتکگ ات پدا آئی کاف نزیک ء توار کت ءُ پیشی ءِ پنجگ ء ٹپ پیشداشت کاف نزیک ء اتک کہ پشی ءِ پنجگ ء بچاریت بلے ایشی ساری پشی ء ترندی وتی پنجگ کاف ءِ دست ءِ پشت ء زبری ء جت اے انچو زبر ات کہ آئی ءِ دست ء ترولے پاد ااتک گیساترندی ء گشتِ بل ات ایشیء ہرکس وتی وتی کاراں بندات بکنت ۔‘‘
	پریدہ ء چہ آ نیمگا اے دیست گڑا پہ ہسکارگی پریاتے کت کاف چکاں ء وتی دست ءِ چانکر ءُ تروال پیش داشت کہ بچارے اے شومیں پشی ء آئی ءِ دست ء را چتور ٹپی کتگ گونڈو پیسرا چہ اے دوھیں تماشہ ء چہ گل ءُ شاتکامی کنگ ء اتنت آوانی ٹیچر ء آئی ءِ ٹپ پہ بے پروائی چاراِت ءُ وتی پشی ءِ بڈھ ء دست سمارگ ء لگت پدا درست وتی وتی کاراں دلگوش بوتنت کاف سپائی ءُ آپ ءِ آرگ ءُ ریچگ ءِ کاراں دزگٹ ات کہ ناگتہ ء چڈکہیا آئی ءِ چک ترینت تاں کہ گندی کہ در ءِ دپ ء مردے ء آئی ءِ کمکارانی چہ یکے گوش ء گپتگ ءُ زہر ناکی اوشتاتگ آئی گوں ترندیءُ گردیاں ء گشت ءُ کئی پت ءِ تاکت انت کہ مئے دارانی انبارے کبلے پروشتگ ہمے مردی چک کج اِنت کہ آئیء من کبل ءِ وڑ ا چنڈ چنڈ کنیں، ‘‘اے اسکول ءِ ماسٹر ات کہ زہر ء ترکگی ات ۔
	پریدہ لیڈی ٹیچر ءِ پادانی کرا زمین ءِ سپائی ء دزگٹ ات آئی ناگتہ اے جاور دیست گڑا پہ تھمبل ءُ نرم گپتاری درانتیے’’ من گشتگ پرچکہ اسکول ءِ کوٹی گرم دیگی ات ءُ ُ دار انبار ءِ تہاکبل اتنت ۔منی دشتار اد ء نہ بوتگ گڈا شپ ء من شمارا پاد کنگ ءِ اشاناں گشت کہ کبل ء پروش ات بدل ء مارا پہل کن ۔انچو منی دشتار ہم سک نہ وش بوتگ کہ من پرچہ کبل پروشینتگ بلئے نوں وا بوت آئی من ء سک ھبر دات کہ پرچہ چوش کتگ اگہ دار کبل انت گڑا المی نہ انت کہ آس روک کنگ بہ بیت اے کار سہب ء ہم بوتگ ات‘‘ ’’بلئے ردی تیوگا منی انت ٹیچر ء کمکار ءِ گوش ژپت ءُ گشت من ء گشیت کہ کئےء گوں وتی دستاں پروشگ ۔‘‘
	’’واجہ آئی پروشتگ‘‘ کمکاراں چہ یکے ء کاف ءِ نیمگا دست ٹال کت ۔پریدہ ءِ دپ ءِ ھبر جور بوت بلئے لنٹانی سرا بچکندے آورت کہ کمکار مسکرا کنگ ء انت ءُ دست ءِ سپائی ءِ پچ ء پرنچگ ء لگت ۔’’مئے کمکارانی مانا ءُ اسکول ءِ چکانی مانا یکے انت ۔اے شرو گندگ ءِ پرک ء نزان انت ۔کبل من گوں وتی دستاں گوں پتر ء پروشتگ اے انچو پہ دیم کاف ءِ نام ء گرگ ء انت ۔‘‘
	ھو ! کبل ءِ پروشگ ءِ ھال ء پد آگوں اے دوھیں بچکاں گوں شت کہ باریں بچارنت کہ کبل جوڑ بیت کہ نہ بیت پمشکا ایشاں دیستگ ءُ نوں اے گشنت کہ کبل ھمائی پروشتگ دروگ بنداں بچکاں شروگندگ پرک ء نزاناں ۔‘‘
 	فریدہ ء ِ گپاں کمکار وتی سراں سرینگ ء لگت انت ءُ انچو کہ آئی ءِ ھبر دراہ راست انت یکبرے آوان کاف ءِ نیمگ ء دست ہم ٹال کت بلئے وہدے پریدہ پہ ترندی چاریت گڑا وتی سر ءِ سرینگ بنا کت اے گپ راست اِنت گڑا شما دروگ بستگ ٹیچر ء پدا آوان ء ھکل کت ۔یاشما اسکول ءِ چوکیدار ء مپت ء بھتام بندے کمے لپرزگ بوتنت ہچ نہ گشت بلئے دل ء بژینگ اتنت کہ مپت ء ھبر ورگ ء انت ۔
	’’شر گڑا شمالٹ لوٹے ٹیچر ء درائنیت یک بچکے ء را راھے دات کہ دومی کوٹی ء چہ آئی ءِ لٹ ء بیار آئی لٹ شہارت پہ جنگ ء گڑا پریدہ پریات کت مجنے ایشانی گپ راست انت ایشانی گناہ نہ انت ۔آئی پہ ترس وتی سپائی ءِ پچ آپانی بالیٹن ءِ تہا چگل دات ءُ ترس ء دیم ء میشنانی پشت ء چیر بوت کمے دمان ء مس گیسا کہ گوں وتی پشیءِ تیمارگ ء دزگٹ ات ءُ ٹہکے جت ءُ گشتءُ ارّرے چشیں دروگ آئی ء شگانے جت کاف ءِ اے دراھیں گپ ءُ تران ء بے تواری ء چارگء ات بلئے اسکول ءِ ٹیچر ءِ ترندی ،بے پروائی ءُ کمشرپیں گپ آئی ءِ دل ء کارچ ء جکک وران اِتاں ۔
	’’ ھو بزاں شما دروگ ءِ بندگ ء شورئے ‘‘ ٹیچر ء دیمترا گشت یک چوکیدار ےءِ واستہ کہ آئی ءِ جند ء چشیں شرپے نیست ۔آئی ءِ ہرردی ء شما وتی سرا زوراِت ۔شر ہمیش اِنت کہ شمئے بڈھ ء گوں ھمے لٹ ء ٹپ ءُ تراول بوتیں انت دگہ برے چشیں کار ءُ ھرکت نہ کت۔‘‘
	کاف وھدیکہ چاراِت کہ جاور ھراب تربوھان انت آئی پہ نرمی ء گشت کہ’’ ماسٹر گپ اش اِنت کہ ایشانی گنا ہ چی اِنت کہ تو اآوان ء لٹ ءُ چابکاں مان بندے ۔اسل ء پریدہ گپ ءِ ہلاس کنگ ءِ ھانزا وتارا دیمء داشت تاں کہ اولی روچ انت منیگ ءُ شمے نیامجی ء نارازی ء ناوشی یے مہ بیت۔‘‘
	’’چش نہ اِنت اے دراہ برداشتی کار نہ انت‘‘ مس گیسا ہم آئی ءِ گپ ءِ بدل دات اسکول ٹچر ءِ زھر ایر نہ اتک انت آئی پہ ترندی گشت توچہ اے نوکری ء انوں کشگ بوتگے تو وتی کار پد اولی روچ ء پیشداشت انت کہ انو ں وتی بنڈوکاں بچن ءُ چداں چہ گوں وتی کٹم ء در بیا تئی آدگہ سزا رندء چارگ بنت بلئے اے ساھت ء من ترا اد ء گندگ نہ لوٹان وتی چیزاں نزآر ءُ در بیائے ،مئے کوپگ ء سبک کنئے بل اِت کہ ماچکانی سبقاں بندات بکنیں ۔زوت کنئے‘‘۔
	’’ماچداں ہچ وڑا در نہ کپیں ۔تو منی اد ءِ مسترئے بلئے تو من ء نوکری نداشتگ ۔ اے میتگ ءِ کماش ءِ ھکم انت تنا وہدے آئی ءِ آرڈر نہ بنت تو من ء چداں کشت نہ کنئے آئی مارا اے واستہ اد ء دیم داتگ کہ کہریں زمستانی شپ ءِ سارتی ء برپ جوڑ بہ بیں مابنی آدم نہ انت ۔مارا سردی نہ لگت تو وتی وش وابی ء بوتگء ے اد ء سارتیءُ بے نپادی ء ماٹنٹر اتگیں اگہ دارے کشتگ ءُ آسے روک کتگ کہ وت ء چہ گوھر ء بہ رکنیاں کجام گناہ کتگ؟‘‘
’’گڑا تئی گشگ انت کہ تو نہ روئے ٹیچر ء گشت کاف وتی سر سرینت ۔
	’’بچار رندا پشومان بئے تو ہرجاہ وتی پداں ایر کنئے زی نیمروچ ء تو انچو جاھلی کتگ ءُ مرد ء را جواب نداتگ ۔مرچی پدا۔ اے منی گڑی وار انت ۔تر گشگ ء اوں کہ چداں چہ پہ شری برو‘‘ بلئے وھدیکہ آئی چاریت کہ کاف آئی ءِ گپاں ہچ ارزشت ندنت گڑا گوشاں کپت کہ گیسا آئی ء را پولیس ءِ بابتء سلاہ دیگ ء انت بلئے ٹیچر آئی ء لوٹاینگ نہ لوٹیت ءُ گڑ سر ء ہمے پیسلہ بوت کہ گیسا ءِ زھگ دومی کوٹی ء  یکجاہ گوں آدگہ زہگاں رونت ءُ وان انت اے ڈول ء آئی وتی رجسٹر کتاب ءُ کاف ء بگل ء کتنت ءُ گوں چکاں دومی گوٹی ء رھاگ بوت آ گوں وتی بگل ءِ پشی ء پہ بے تہمبلی ء درکپت پدا ڈن ء ٹیچر ءِ دپ ءِ کپ اے ڈول ء تالان اتنت شریں باریں چاریں توکد اے کوٹی ء نندے تو مروچی مزنیں ٹامے جتگ کہ مس گیسا ءِ وڑیں شرپدار یں جنکے پہ بے ازتی پرچہ کہ تو اے آئی ءِ کلاس ء کشتگ پرچکہ تو اے کلاس ءِ کوٹی ء وتی لوگ جوڑ کنگ لوٹے بلئے گپاں یات بدار دیر نہ کنئے پدا آئی پہ زور ،دروازگ ء گدارکگ ء بند کت۔
درہ در اتک ءُ شت انت گڑا کاف دیم گوں کمکاراں دات ءِ شما دربیا ات ناگتیں بیہار ءُ پاتراپ ء آ پہ گنوکی دراتک انت بلئے وھدے کاف ء دروازگ تہا چہ کبل کت گڑا آڈن ء پہ ھڑیسکگ منت ؤاری ء لگت انت۔
’’شمامرچی ء چہ منی ہمکاری ء کشتگ ات ھرجاہ رو انت شمئے آراہ انت۔‘‘کاف ء آواناں پداگوانک جت ۔
	’’واجہ چوش مکن مارا وتی کرا بل دراتکگ آوان انچش منتءُ زاری ء  پریات کت کہ آوانی پاد چہ آزمان ء سستگ انت کا ف ہچ پسہ ندات ءُ آوانی دراھین منت ءُ زاری گوات ء برت انت تنا وھد ء اے جاک ءُ سلوات ء ٹیچر سہی بوت ءُ آئی دروازگ ءِ دپ ء اتک ءُ پہ جاک گشت ’’وتی یلیں ہمکاراں بل کہ کاھنت ۔‘‘
	’’من ایشاں ء چہ وتی ہمکاری ء کشتگ’’ کاف آئی ءِ جواب پہ جاک دات ۔ٹیچر ءِ گمان ات کہ آئی ءِ ترندی جاک ءُ بیہار ء کاف دروازگ ء پچ کنت ءُ ہمکارانی اڑ گیشءُ گیوار بیت بلئے کاف وتی گپ ء سرا جک انت ات پہ تسلہ آوان ء دلاسہی دات کہ شما کمے سبر بکن اِت آکاف دروازگ ء پچ کنت ءُ آوان ء وتی ہمراہی ء کل ایت ٹیچر ءِ روگ ءِ پجی ء گوں کاف ء پدا جاک ءُ سلوات بندات کت ءُ آوان ء بد ئۃُرد کت ترندیں پیمے ء گشت کہ چداں چہ برو اِت ءُ آئی ءِ چماں دور بہ بنت ءُ آ ہچ پیم ء آوان وتی کرا ء نیلت یکرندے ٹیچر پدا اتک آسدک بوت کہ کاف اشیاں ہچ پیم ء وتی نزیک ء نیلت گڑا آ پہ ھکل ء زبریں لٹ ءِ زور ء آ چمودا چہ گلینت ء اسکول ءِ دیوال ء چے ڈن درکت انت بلئے آ پدا پہ چم جہلی اسکول ءِ پشتی نیمگ ء چہ لیب گوازی ءِ ہماکوٹی ء کہ کاف پریدہ جاھمند ات انت تاکانی دپ ء لچوک بندوک اتنت بلئے بازیں پریات ءُ دسبندی ء ابید ہم کاف آوانی نیمگ ء چک نہ ترینت وھدے انگتہ ہچ نہ بوت گڑا آ اسکول ءِ باگیچہ ءِ بزرگیں جاگہہ ء شت ءُ نشت انت ءُ اے کوٹی ءِ ندارگ شری ء چمان کپت چہ سارتی ء ڈن بازار ء نندگ ءُ برداشت ءِ وڑا نہ ات۔اد ء چہ پدا آ مانچکراں کڈکی ءِ دومی نیمگا اوشتات انت کہ ہمود کاف شری ء گندگ بوت بلئے کاف آوانی دسبندی زار ءُ پریات ہچ کمار نہ کت انت ءُ دریگ ءُ تاک بند کتنت۔کاف پاد اتک جمنازیم ءِ ٹوھیں کوٹی ءِ دومی کنڈ ء پریدہ پہ ابیتکیءُ بے گویاکی نشتگ ات ہچ گپے نہ کت کاف ءِ پاد برمش ء آئی وتی سر ءِ بچیں ءِ مود گوپت ء نز آرت ان تءُ جاہ ءِ جوڑ کنگ ء لگت آہرچی ء سرپد ات کہ گوستیں نیم ساھت ء چے بوتگ ات بلئے پدا ہم کاف آئی ء را ھال دات کہ آئی کمکاراں چہ اے کوٹی ء وتی ہمراھی ء کار ء کشتگ انت ۔پریدہ دگہ ھبر نہ کت وتی سرے سرینت۔
	کاف دیم ءِ ڈیسک ءِ سرا نشت ءُ آئی ء پہ بے تواری چاروتپاس ء لگت آئی ءِ بے گویاکی ء دروشم، مہکمیں بالاد ءِ براہ ستا ءِ لاہک ات ۔بلئے انوں آجلوہ گشئے گیمرتگ ات ۔آئی ءِ مساپر جاہ ءِ بیر بہا کنگ ءِ کار ءِ دزگٹی بے شمار اتنت بلئے بگندے آ ھود ء سک وش ات آئی ءِ اندر ءِ زالبول گیگ نہ ات ۔یابگندے کلام ءِ دوری ءِ گم انت کہ نوں آگیرکاریت ءُ گمیگ انت اے بے تواریں جنک ءِ تہا یک گمے چیر ات کہ کاف سرپد بوھگ ء نہ ات ۔کلام ءِ دوری ءِ گماں آئی ءِ ابیتکی گیش نہ کتگ ؟ کاف ء پہ مہروانی توار کت ۔
’’پریدہ ‘‘ آئی ء چاہ ءِ درپ یک کرے ء ایر کت ءُ کاف ءِ کش ء ڈیسک ءِ سرا نشت ءُ گشت ‘‘
’’توگوں من دل گران ئے۔‘‘
	’’اناں کاف پسہ دات منی دل ء تو اد ء وش نئے ملورے ہرن ہاف ءِ مہمان جاہ ءِ وڑا نہئے‘‘ ھو! پریدہ ء دل ءِ گپ کش اِت تو اگہ مناآھود ءِ نندگ بہ اشتیں من تئی واستا ہچ وشی کت نہ کنیں اے دراہ منی سبب انت کہ توادے کچکیں ٹیچر ءِ ھکلاں برداشت کنئے وت ء سردارے کتگئے نشتگ ۔پدا کلام ءِ گندگءِ واھگ ہم تئی سرا بازیں کہر ءُ مسیبتے آرگ ء انت اے دراھیناں تو پمنی شومیں سر ء کنگائے بلئے من ترا بدل ء ہچ دات نہ کناں‘‘ ۔
	’’اناں چش مگش جانی ‘‘کاف آ امبازاں زرت ’’اے دراہ انچیں ترمپ انت درد نہ انت منا ہپچ کور گٹ کت نہ کنت اے تئی نسیب نہ انت کہ من ء کلام گندگی انت ۔بچار تو وتی ہرچی پہ من کربان کتگ ۔دگہ کس منی ہمراہی ء نہ اوشتات تو ایوک ء جنینی جاگہہ ء منی سنیگار ء گونئے دگہ کسے ء گوں منی نزیکی بوت نہ کہ بیت آ ہرکس بہ بیت انگہ بناربس ءِ ھاندان ءِ مردم ہم منی تب ءِ نہ اتنت ۔‘‘
	’’ھو! من سرپداوں تووت آوان چہ زوت وت ء را سست ءُ جتا کت منی واجہ !پریدہ پہ مزنیں وشدلی ء ھیسکا رگے جت ءُ پدا بے گویاک بوت ۔یکبرے آ بے تواری ء یکے دومی ءِ امبازاں نشت ءُ ھیالاں گار بوت انت پدا آئی وتی دست پچ کتنت ءُ پریدہ ء را یک نزیکی ءُ مہرانی ساھگ ءِ مارشتے بوت ءُ آئی ء درائینت ’’کاف من اے ڈولیں زندگی نہ لوٹاں من گشاں چداں چہ در کپ روان دگہ ملکے اسپین ءُ فرانس شرتر انت۔‘‘
	’’من ہچ جاگہہ شت نہ کناں من اد ء اتکگوں پہ اد ءِ نندگ ءِ ھانزا کاف پسہ دات ۔اے پرشتگ ءُ کپتگیں جاگہہ ء نندگ ءِ دگہ چے واھگ بوت کنت ؟’’ بس ایوک ء اد ء نندگ ‘‘آئی وتی گپانی لیکہ ءُ بنگپ ء بدل کت ءُ گشت بلئے تئی واستا اد ءِ نندگ شر انت تئی وتی ھاک انت جاگہ انت بگندے تو کلام ءِ یاتاں گیر آرگ نہ لوٹئے ۔‘‘
	’’من کلام ء یات کناں ‘؟‘پریدہ جست کت ءُ منء کلام ءِ کجام درد پراِنت من وا چہ آئی ء دور بوگ لوٹاں من ء تئی گم انت من چہ دور بوت کناں من ترالوٹاں ۔تئی ہمراہی تئی زند ء ۔۔۔ اگہ تو من ء نہ رستے گڑا منی زندگی تباہ بیت ہرچی اچ منی دست ء روت منی جلواہ ءِ چے پائدگ اے دراہ پہ رنج ءُ نادرھی پروش انت ءُ گار بنت۔ گڑا ؟ کاف جست گپت’’ کلام انگہ گوں تو گپ ءُ اھوال نہ کنت پر تو ہچ کلوہ چیزے راہ نداتگے ھرام ببات پریدہ ء جواب دات منی گپ ء سرپد نہ بوتے ’’من اے کمکاراں چے شیزاراں ؟‘‘
’’ایشان کدی تر ا ھزینتگ ؟‘‘
’’پرچا زانہ تو کدی ہچ نہ دیستگ؟‘‘
	’’اناں کاف پہ بے گتی گشت اے دلمانگویں چپرُتیں بچک انت بلئے من ندسیتگ کہ اشاں ترا پہ بدی چاراتگ’’ تو انچو گشئے ؟‘‘ پریدہ جست کت ترا ہوش نہ کنت کہ ماوہدے میتگ ءِ برایئج ان ( مساپرجاہ ) ء داشتگ ات اشاں مئے نندگ وپسگ ءُ گپ جنگ ہرچی ءِ ھساب یات ات اشاں نیکہ منی جاگہہ ء وپسگ ہمت کت۔انوکیں گپ نہ انت کہ ایشاں ترا شہ اد ء کشگ ءُ بدنام کنگ ءِ ھانزا کسم ءُ سوگند وارت تاں کہ منی کرا ایوک ء  ننداِنت ۔تو اے گپاں ء کسانیں ھبر زانئے‘‘۔
کاف چم پریدہ ءِ سرا سک دات انتءُ روک روک ء چارگ ء لگت آئی ء بازیں بہتام کمکارانی سر اپہ زانت کاری جت انت کہ ایشانی تہا آوانی بے پروائی ابودگی ءُ چکی کارونابودگی پدر اتنت۔بلئے کاف ءِ دل ء اے گپ ہم اتک کہ آ ہر وھد ء کاف ءِ دمب اتنت ءُ پریدہ کراگیش نہ نشتگ انت۔ پریدہ ء درائینت ’’اے ھنر باز انت برے یک مکرے کن انت توندستگ زاناں پداپریدہ کڑکی ءِ دپ ء شت ءُ اوشتات چمے ڈن ء شانک دات انت گڑا کمکار انگت اسکول ءِ دیوال ءِ آئیں ءِ سیمان لونجان ءُ سرکشاں اتنت آئی کاف توار کت کاف ہم دیست کہ آوانی چم ہمد ء سک انت برے لگش انت ءُ کپنت بلئے انگتہ دراتکگ انت ۔‘‘
	’’ اپسوز ءُ ارمان‘‘پریدہ ء  گینسارتے کش ات ءُ گشت کاف پسہ دات ءُ توزانئے چیا منی زیادہ شیتان ھراب بوت دراہ تئی سبب ء من پیسلہ کت کہ ایشاں چداں چہ کش‘۔‘
’’من تراکدی گشت پریدہ درائینت۔‘‘
	کاف پسو دات ءُ تو ایشانء سک لاڈ کتگ انت اے چہ وتی کد ء بے ھیال بوتنت رندا ایشاں ہرچی ءِ تہا دزمانجنی بنا کت ءُ اے ھد ء تاں رست انت کہ مئے یکے دومی مہر ءُ دوستی ذاتی گپ و ترانانی نیامنجی ء ہم چش شیر ءِ تہا مگسگ ءِ وڑا کپت انت توزانے شیر ءِ تہا مگسک کپت گڈا دل بدبیت ہمے وڑا تو ایشانی بن ء ات کہ بزگ انت گونڈو انت پمشامن بر داشت کت بلئے برداشت ءِ ھد ہلاس بوت۔تو من ء مہ گش من اچ وت ایشاں شزاری اتوں مروچی من ترا دگہ وتی دل ءِ گپ گشگ لوٹاں من ء شک انت کہ اے کلام ءِ جاسوس انتءُ ہما آئی ء راہ داتگ انت ۔
	’’کلام ءِ جاسوس ؟‘‘ کاف ء گڑاِت ءُ ابکہی جست کت ’’ھو!‘‘ پریدہ ء پہ جزم گشت ئے‘‘ گندگ ء ایشاں وتارا گریبوک ءُ نادان کتگ بلئے کس نادان نہ انت کہ تو واب ءِ بلئے من ء واب نہ ایت من گوں نزیک ء ایشاں ء چارتگ اے ہرچی ءِ ھساب ء دارانت ہرگپ ءُ ھال ء پہ چم ءُ پچی چارانت ھما شپی واب ء کہ من گڑاتنت ءُ ہمے ھیال ات کہ پیشی ء منی سرا دور کتگ آ پشی نہ بوتگ من سدکاں ہمیشاں چہ یکے بوتگ ۔منی واب شتگ من شپ ء آگاہ اتوں نوں تو وت شرتر زانئے کلام ءِ راہ داتگیں مردم انت آئی ء الم ء کلوہ ءُ ھال کن انت گوں مرزی تئی انت کہ کارئے ءِ شر نیارئے ءِ ؟ تو لوٹئے کہ من آوان پدا وتی کرا بیاراں کاف ء گشت ۔
	’’اناں ‘‘ پریدہ جواب دات’’ منی چم ءِ دو روک ایشاں مہ کپات ‘‘اشیانی چم منڈی انت ءُ وھدیکہ مردم ء چارانت پورا کلام ء وڑا چماں سک دئینت بلئے اگہ گوں ترندی کنئے گڑا اے ھبر ءِ ھیالداری ء بکن کہ کلام ءِ بدی گیشتر بوت کن انت من ء ہمے ترس انت کہ ایشانی سبب ء ترا دگہ تاوانے مہ بیت ، ہمے ھانزا من ترا سوج دیاں کہ اے گپ ءِ ھیالداری ء گور بکن دگہ پیم ء ایشاں ھپت دریا ء پشت دیم دئے منی پگرء مکن من ء وتی ھیال گور انت ۔‘‘
	کاف گشت ’’پریدہ تو منء باز دلبڈی داتگ تئی ہمراہ داری ء منی دل مزن انت من ایشاں ء ہمے واستہ چہ وت ء سست من زاناں دگہ ہچ نہ بیت منی دلء ایشانی گوں کلام ءِ جند ء ھال ءُ اھوال تچکی ء نیست بگندے دگہ کسے ایشانی بابت ء آئی ء ردیں گپ سر کنگ ء انت پرچکہ دوشی ہما کاگد کہ بناربس پہ من آورتگ ات آئیءِ مپت ءِ ھدا کلام ایشانی توسیپ ءُ گلاھگ ء دنیا سر ء زرتگ ات اے گپاں بل منا ہمابانک ءِ سرا شک اِنت آہمے وڑیں مردمے دومی بچار پریدہ توانگتہ کلامءِ دلء ئے پرچکہ تنگتہ مئے سور نہ بوتگ ءُ ہمے گپ بار بار من رنجینت ۔برے برے ہمے گپ من ء ابیتک کنت منی دل ء اے میتگ ء پہ من دگہ ہچ نیست منی دل گیمریت
‘‘۔وھدے پریدہ اے گپاں چہ ملور بوت گڑا کاف بچکندگے بنا کت۔بگندے پریدہ ہم پہ گم بچکندات ءُ وتی کاراں گلائش بوت کاف ہم وتی پچ ءِ روپگ زرت ءُ سپائی ءِ کاراں گلائش بوت۔
	ہمے دمان ء دروازگ ءِ دپ یکے ء پہ وش وشوکی ٹک اِت کاف دست ءِ سپائی ءِ پچ یک نیمگے چگل دات ءُ توار پر دیاں دیم ء دروازگ ءِ پچ کنگ ء شت بناربس سبرکن من پیداکوں ۔آہمے گپ ءِ گشگ ء دروازگ ءِ پچ کنگ ء گلائش بوت اے ھبر ء بے ترانگ بوت کہ جست بکنت کئے انت پریدہ ہم پہ اجب ءُ بے گویاکی آئی ء چارگ ء ات آ گوں دروازگ ءِ پچ کنگء اڈتگ دروازگ پچ بوت بلئے دیمء یک کسانیں بچکے اشتوک ات کاف ء درائینت بچہ تو اد ء چے لوٹے دومی کوٹی ء وانوکائی انت ھو! من چہ ہمودا پیداکوں ‘‘بچک ء جواب دات گڑا تو اد ء چے لوٹے کاف کمے جہل بوت ءُ آئی ء جست بناکت من اد ء اتکوکے شمے واستہ کارے مدتے بکناں شما لوٹے من پہ شما چیزے بکناں ؟’’ بچک ءِ گپاں گوں کاف ء بچکند ات ءُ پریدہ ءِ نیمگ ء چکے ترینت گشتے اے پہ مئے کمک ء اتکگ‘‘
’’پدا آئی بچک ء را جست کہ تئی نام کئے اِنت؟ ‘‘
ھانز برانسوک‘‘ ہمے منی نام انت۔
’’من وتی پت ءِ چارمی زھگ اوں۔پت ءِ نام اوٹو برانسوک اِنت۔مستریں موچی انت۔‘‘
	’’ھو! تئی نام برانزویک انت‘‘کاف ء گشت ۔آ چہ چیروکائی چہ وتی ٹیچر ءِ کلاس ء دراتکگ ءُ ایشانی کرا اتکگ ات ۔آئی ءِ دل پرے ھبرء پدرد بوتگ کہ لیڈی ٹیچر ء پہ زبری کاف ءِ دست ء را پٹی کتگ ءُ آئی زانتگ کہ اد ء چیروکائی آھگ ءِ سزا رس اِت بلئے آئی گوں وتی کسانیں رھم دلیں واھگ ء ھالپرسی ء الم زانتگ ات ءُ اتک ،یکبرے آ وتی آیگ ءِ میاریگ بوت ءُ بگندے اے کسانیں بچکی کارے ات وتی وس ء کمک کنگی انت یک کوپے چاہ آئی ءِ میار ء بر ت ءُ آ پہ بے میاری گپ تران جست ءُ پرس ء کناں بوت ءُ ُوتی سلاہ ءُ مشورہ دیاں ات کہ نوں آ چے بکن انت آھن ءِ کرسی ءُ ڈیسک ءِ سرا انچو نشت انت کہ ھانزا پورا آوانی ماسٹر انت ُءُ چکاس گرگ ء اتکگ انچو آئی لنٹانی سر ءِ بچکند پدر کنگ ء ات کہ اے گوازی ءِ وڑا انت بلئے ایشی ءِ سرجم کنگ ءِ ڈبہ آئی ء کوپگاں سرااِنت گپاں چہ ھنچو پدّربوت کہ آئی ء کاف پجہ آورتگ ءُ بگندے پیسرا جاگہے دستگ ئے کاف جست کت تو بانے ء ہما روچی گوں وتی مات ء اتکگ اتے میتگ ءِ مہمان گس ء ؟ھو! ھانز ء پسہ دات پدا آوتی مات ءِ بابتء گپ ء لگت کہ گپ گپ ءِ تہا آوانی گپاں گیشتر گران تورکنگ ات ءُ آ دوئیناں گشت گپ دارگ ءِ جہد ء ات بگندے آئی ءِ کسانی ءُ نادانی ات ۔ھانز اے گپ ء پہ گم گشگ ات کہ آئی ءِ مات نادرہ انت بلئے ھالے نہ دات کہ نادرھی ءِ جند چی انت آئی ء را اے گپ بژن بوت کہ دیم ءِ جنین ءُ آئی ءِ کستریں گہارءِ نام یک ات انت گپءِ تہا آ ملور بوت ءُ آئی ءِ نندگ ءُ گپ کنگءِ وڑ ء پیم پہ ہردوکاں تامدار ءُ وش ات۔آئی ء را ارمان ات کہ آئی ءِ کہول ءِ لوگ کسان اِنت پدا آود ء جان شودگ ءِ واستہ تلاوگ نیست کہ آئی ء را تلاوگ ءِ تہا دور کنگ ء جان شودگ وش بوت ۔ھانزا وتی پت ءِ بابت ء بازین گپ نہ کت لپرزگ ء‘‘ ترسگ ات کاف ہمے سرپد بوت کہ آئی ءِ پت نامدار تریں موچی اِنت کہ کس آئی ءِ مٹی ء کت نہ کنت۔بناربس ءِ پت آئی ءِ دیمء ہچے نہ انت ۔اے گپاں یکبرے ھانز کمک بوت ءُ پریدہ آئی ءِ گل چک اِت۔وھدیکہ آئی ء راجست کت کہ تو کدی کلات ء شتگ ئے گڑا جواب ات ’’اناں تئی مات شتگ اناں‘‘ ۔
	کاف ء چاراِت کہ بچک ءِ گپاں چہ دگہ پایدگی کارے در نہ کپت گڑا آوان جست کت کہ آچہ پیم ء کاف ء مددکنگ لوٹیت گڑا بچکء پسو دات کہ آ لوٹٰیت کہ اسکول ءِ کارانی توک ء آوانی سروسوج ءُ مدد بہ کنت تاں کہ ٹیچر آوانی گوں ء ترندی ء بے تامی مہ کنت کاف آئی ءِ راپہ مہر وانی سرپد کت کہ اسکول ءِ کاراں آ پہ ارزانی کن انت اے گران نہ انت گپ ٹیچر یگ انت گڑا اے آئی ءِ اسلیں تب اِنت دگہ ھچ کت نہ کنت۔
	ایوک ء زھر گپت ءُ لوہیگ ءِ وڑا لنٹاں سوچیت اے گپاں چہ پد ھانز چش زانت کار ءِ پیم ء وتی سر سرینت گپ تچک بوت کہ ھانز ہمے واستہ اتکگ کہ آوان چہ ٹیچر ءِ بدتمیزی ء بہ رکینت آئی ءِ پہک دلی ستاکرزیت بلئے نوں گپ اش ات کہ نوں ھانز چیرکائی واتر کلانیء دیم دیگ بہ بیت پرچکہ کہ اگہ آئی ءِ ٹیچر سہی بوت کہ ھانز اشانی کرا دیوان ء اتکگ گڑا بزان کہ ھانز مات پیداک نہ کتگ آئی ءِ پشت چہ لٹان ریش بیت کاف ء ھانزءِ دیمء اے گپ دورداتگ ات کہ اسکول ءِ کارانی کمک نہ لوٹیت بلئے۔ اگہ ھانزءِ دگہ ڈولین کارے ء کمک کت کنت گڑا بگندے آوان ء پکار بہ بیت ھانز گپ پہمت گشت کہ ’’ھو،آ ہرڈولیں مددء ساڑی انت ءُ اگہ چزے آئی ءِ دست نہ بیت گڑاوتی مات ء جست کنت بلئے پت ء گوں گپ کت نہ کنت ھانز ء گیرآورت کہ آئی ءِ ماتء یکرندے نوکیں مردمے کہ پٹواری انت بابتء جست کتگ ات ءُ نوں آماتی ء ھال دتنت کہ ترا اسکول ء دیستگ بلئے مات سک نادراہ اِنت ءُ گپ کنگ واک نہ کنت کاف ھانز ءِ جزبگاں سک گل کت آئی ھانز سک باز منت گپت کہ آئی ءِ دلی مارگ ستاکرزانت کاف گشت کہ آئی ءِ مات ءِ نادراھی بریبرے دراج کشت ءُ ُمزیں تاوان دات کنت بلئے کاف لہتیں نادراھی زانت ءُ وتی حکمی ٹک و ٹاک کنت بازیں ہنچیں نادراہ وش بوتگ انت کہ ڈاکٹراں آجواب داتگ انت اگہ آئی ءِ مات لوٹیت گڑا کاف آئی ءِ چارگ ء کیت ءُ بکندے آئی ءِ ھلاج ء دراہ بہ بیت۔
	اے گپ ء یکبرے ھانز ء پورا گلے چت بلئے دومی ء دمانء آئی وتی گپاں چے انکار پدر کت آئی ءِ بہانہ اش ات کہ آئی ءِ مات درآمداں دیمء نہ کپ ایت ءُ اے رد ء آئی ءِ اے بابت آئی ءِ پت سک ترند انت ءُ مات ءِ سرا پابندی انت کہ کسی ءِ دیمء مہ روت پدا آئی ءِ پت کاف ءِ سراسک نہ وش انت اے پیم ءُ اے بوت نہ کنت آئی ءِ مات ء دست بکنت یک ھسابے ء ھانز وتی مات ءِ پلہ مرزی ء گپ ءِ سرادراج کشاں ات پدا آئی ءِ پت نادراھی ءِ سبب ء زانتکار انت ۔بلئے کاف اے گپ ء ابکہ بوت کہ آئی ءِ پت پرچہ آئی ءِ مات ءِ دراہ بوھگ ء پہ وش نہ انت۔
؂	آ اے میتگ ءِ نام ءُ تواری ایں موچی انت ۔اگہ آوتی زال ء میتگ ءِ دیمی وشتریں جاگہہ ء بہ بارت گڑا پہ آئیءِ جان سلامتی شر انت اے زالبول ء آئی ءِ چکاں رودینتگ انت آئی ء بلوٹیت انت ۔وت شتگ ات آئی ءِ پت ء ہچ وتی زال ءِ نادراہی ءِ پرواہ نیست اے ڈول ء وھدے اولی براں کاف آئی ءِ مات دستگ ات گڑا باز کمزور ات وھدیکہ آئی لوٹیت کہ گپ بکنت گڑا زور پہ آئی ءِ پت ء کشاں کت ءُ برت ءُ گپ ء نیشت ھانز اے دراھیں گپاں سرپد بوھگ ء ات بلئے آ گوں کاف ءِ بابتء وتی پت ءِ گوں گپ کنگ ء ھچ وڑا ساڑی نہ ات پرچکہ آئی ءِ پت چوٹیچر ءِ وڑ اکاف ءِ گوم ء ناحقیں بدی مہ کنت گڈ سرا ھانز ہمے گپ ء تپاک بوت کہ آوتی ماتء گوں روت گپ کنت اگہ آئیءِ مات کاف ءِ گندوک ء رازی بوت گڑا بیگاہ ءِ وھداں آئی ءِ پت کارء کلات ء وھدیکہ روت گڑا کاف ء لوگ ء مات ءِ ھالپرسی ء برت کنت آ ہم بے گمانی ء کہ آء ءِ پت ہچ وڑا سہی مہ بیت آگہ آسہی بیت گڑا آس ءُ پیش کنت ۔بلئے ھانز کاف ء بیگاہ ءِ وھد ء چیروکائی بارت ءُ و تی لوگ ءِ نزیک ء جاگہے نادینت کہ کس سہی مہ بیت ءُ مات ھما وہد روت ءُ ھال دنت ۔اگہ مات ء گشت شر گڑا آ ہمچنک ء زوت بو ت کنت آئی گس ء بارت ءُ کسانیں ادارکے ء پد دیر ء جلگی نہ اِنت اے کار ھترناک انت برنزویک ھاندان ءِ مردم آئی ءِ نوکری ء دارگ ءِ ھک ء اتنت بلئے وھدیکہ کاف میتگ ء اتک ءُ آئی چہ آوان مدد ءُ کمک لوٹ ات نہ کت گڑا آئی ءِ ھلاپ بوت بلئے کاف ءِ ہمے نزوری ء اے مردم نوں آئی ءِ لوٹوک نہ اِ نت نام میتگ ءُ میر ءُ اسکول ءِ ٹیچر ءِ انچک تاگت نہ ات کہ آئی ءِ دیمء پاد بدار انت اے جاوراں برانزدیک آئی ءِ واستہ بلاھیں کمکے اتنت پرچکہ آواں بندات ء کاف ءِ وڑیں پٹواری ءِ ھک ء ہیلہ داتگ ات ۔کاف ہمے ھیالاں گار ات ءُ ھانز وتی مات ء، دراجین نادرھی ءِ پگر کنگ ء ات وھدیکہ ھانز اے گپ ء سرپد بوت کہ کاف ءِ معاملہ سرا آئی ءِ ھاندان ءِ چے کمک ءُ پلہ مرزی بوتگ گڑا ھانز آئی ء را دل ستکی دات کہ آ وتی ھاندان ء پدا یکرندے گپ کنت ءُ آئی ءِ واستہ وتی کمک ء برجابدار ات۔
	یکرندے پداگپانی سرھال بدل بوتنت ھانز گوں کاف ءُ پریدہ ھوار ءُ تور بوت ءُ دگہ چیزانی بات گپ ءُ تران بنابوت ۔ھانز گوں آواں پر کندگ ءُ ٹہک گپء ات پدا کاف ھانز ء جست کت کہ آمزن بیت گڈا چے جوڑ بیت ؟دگہ جواب دات بلئے گشئے کہ آ کاف ءِ وڑیں جوانمردے بوھگ لوٹیت پدا جست کت کہ آاسکول ءِ چوکیدار بیت گڑا آئی پہ ترندی جواب دات ہچبر با‘‘ ھانز ء راوتی مات گوں سک باز مہر ات ءُ آ نہ لوٹیت کہ آئی ءِ مات ء تاوانے بہ رست آئی ہمے لیکہ مہکم ات کہ کاف بگندے پہ آئی ءِ مات چزے شری یے بہ کنت۔
	ھانز ءِ گپ ءُ تران اے کسانیں امر انچش پہک باور کنگ ء ات کہ آ مزن امر ءِ مردمے کاف ءِ مستریں برات انت ءُ کاف آئی ءِ دیم ء کسان انت ءُ انگہ دنیائے بازیں کارئے کنگی انت ۔
	پدا وھدے کاف دیست کہ ھانز آئی ءِ دستی لٹ ء پہ ھب ءُ واھگ چارگ ءُ کچ ءُ ماپ کنگ ء انت گڈا کاف ء گشت کہ آلٹ ءِ جوڑ کنگ ء سک بلد انت ءُ وھدے آوانی اے کارسرجم بوت گڑا آ پہ آئی ءِ وا ستا شریں دزلٹے جوڑ کنت ۔
	باریں ھانز چے ھیالاں گار ات بلئے آ ناگتہ پاد اتک کاف ءِ دستے گپت ءُ ترندی ء پرن تکے ءُ روگ ء ساری گشتے ’’شر گڑا بے ھیال نہ بئے باندا ۔۔۔۔۔نا۔۔۔۔۔پونشی‘‘
	ھانز ء دیوان ھلاس کت ءُ ُ درکپت ۔دمانے نہ گوست کہ ٹیچر ء زور دروازگ تیلانک دات ءُ تہا پترت آھگ ء  آئی کاف ءُ پریدہ ڈیک ءِ سرا درانئے کدی اے جاگہہ چہ تئی پسکیں نندگاں چٹیٹ اے چہ کاراں انت کہ تو ہچی ء سرپدے اے تیوگیں گوزی ءِ کوٹی وتی کتگ تر ا تہ کمارانی سر اہم بزگ نہ بوت آ ہم تو ڈن ء دور دات انت نوں کمے بہ سر ءُ ھیا کن دربر اے نرونڈگ ء پد آئی دیم گوں کاف ء دات تو اد ء نشتگے برو منی سبارگ ء چہ میتگ ءِ مساپر گس ء چہ بیار اے دراھیں گپ آئی پہ سر برالی گشت ان تکاف پہ کارء انکاری نہ ات بلئے پدا ہم آئی ٹیچر ء را ترانگ ء گیتک کہ آئی ء را چہ کار ء درآیگ ءِ گشگ بوتگ کار ءِ درکنگ مرکنگ ء بل برو ناناں بیار ٹیچر ء جواب دات ہمے گپ ء یک کنگ لوٹان کہ درکنگ ءِ گپ ءِ جند اسل ء چی انت کاف آئی گپ ءِ سرا جست کت ۔
بل وتی چپرسی آں ترا درکنگ کار کنت ؟ 
	بزاں تئی گپ ءِ مانا ہمیش اں ت تئی داتگیں بہیار انچو گوات ء برتگ کاف دراھنت۔
منی نیمگ ء آ تئی راہ اں ت بلئے ایوک ء سپرٹنڈینت ءِ جواب ءِ ودار انت باریں آچے گشی ؟ ھیر باریں چے بیت ۔کاف ھیال کت کہ ٹٰچر وتی گپاں پشومان اِنت بگندے آئی ءِ گوں سپرٹندنٹ ء گپ و ھال کتگ یاکتے نہ کتگ اے لیکہ کہ سپرٹنڈنٹ آئی ءِ درکنگ ء رازی نہ بیت کاف دل ء جم کت کاف سرگپت ءُ ڈن ء رھادگ بوت کہ سبارگ ء بروت بیارایت بلئے یکرندے پدا ٹیچر ء آئی ء راپشت ء چہ گوانگ جت اے توار پمشکا کہ آ اے گپ ء یک کنگ ء لوٹیت کہ بزانت بازیں کاف آئی ءِ کاراں چش کاردار ءِ وڑا کنت کہ نہ کنت ءُ یک پیمے ء آوتی عادت ءُ لاچار چوکیدار ءِ وڑا نہ بیت ہمے گپ ءِ مارگ ءُ سمادیگ ء ات کہ منی جہل ءِ کاردارنت ءُ اے ڈول کنگ ء آئی ء را یک اناگیں اندر ءِ وشیں مارگے راست کاف ہم وتی دل ء مارات ءُ سرپد بیت کہ اگہ وت ء شرداشت گڑا ٹیچر روءِ وشی ء وتی جوڑ کنت بلئے آئی ءِ اناگتیں گپانی بدنی ءُ نرمی چہ آئی ءِ تاگت ءِ اندازہ بوگ ء ات ۔پمشکا آئینہ لوٹتگ ات کہ کسے اے پوسٹ ءِ کار بکنت پدا مروچی دگہ یک چیزے ء آسک گل ءُ وش ات ءُ آئی ءِ دل ء اے کار ءِ ارزیش گشتر وتگ ات کہ ھانز ءِ دیوان ھانز ءِ گندگ ءُ گپ ءُ ترانان بناربس آئی ءِ دیم ء ہچے نہ ات آئی دل ء ھیلا کت کہ مروچی اے کار آ ئی ءِ ھانزا گڈی اومیت اں تءُ پرے اوست ء آ اء کار ء ہل مہپ کنت کہ آئی ءِ لاپ پچ سرءِ ساھگ ء اےء میتگ ء نندگ ءِ آسر ء ہمے کار ءُ نوکری انت۔ اگہ آلوٹیت کہ پریدہ آئی ءِ بہ بیت گڈا موچی آئی ء را آ ڈولیں کار ء چہ چک ءُ پد بوگی نہ اِنت ہرچی اے وھد ء رسیت آ بکنت پرچکہ پہ پریدہ ءِ ھانزا آ اے دراھیہ نھ لاسیاھیاں سگگ ء انت ۔اے پریدہ ءِ ھاجت اِنت اے ھانزا اگہ ٹیچر وتی دپ ء پچ کنت یا ہر ڈولیں بد ءُ رد یا دپ جیڑگ کنت ،آ ئےِ برداشت بکنت اے زندگی ءِ بہر انت ءُ اے کاف ءِ واھگانی کوہ ءِ دیمء ریک انت آ ادا پہ آسودگیں زندے ءِ ھانزا ایوکء نیاتکگ۔
	کاف ورگانی آرگ ء چہ پیسر اے کوٹی ءِ سامان چت ءُ نزآرت انت شری ءِ سرا ساپ کت تاں کہ لیڑی ٹیچر گوں چکاں واتر بیت ءُ وانینگ ء بندات بکنت۔
ٹیچر ء آئی ء را ہ سرئے ءِ کچاّدار یک کنڈے ء ایر کتگیں پیش داشت ءُ گشت کہ’’ اے سوچگی دارانت ءُ دگہ رندا اسٹورءِ نیمگ ء چک مہ جنت ۔کوٹی ءِ دراھیں کارانی گیشنگ پریدہ ہم آئی ءِ کمک کت ۔
	ٹیچر واتر گر ءُ گاپ ءُ پاد تراپ دیان ء وتی کوٹی ء شت کہ آ واتر کیت ءُ ہرچی ء پدا چار ءُ تپاس کنت ۔کاف پہ تسلاجواب دات کہ ہرچی آ لوٹیت ہماوڑا کار بنت کمے بے گوانکی ء پد پریدہ ءِ تب ءُ ھیال ءِ تہاہمے گپ ء جاگہہ کت نہ کت کہ کاف اے ٹیچر ءِ ہر گپ ء چشں آئی ءِ گلام ءِ وڑٹا منگ ء اِنت بلئے کاف اے گپ ء را دگہ پیمے ء سرپد بوت کہ بگندے پریدہ وتی پیشگیں وادہ ءِ یات ء کپکتگ ءُ جست اِنت کہ آئی ء کول ءُ کرار کتگ ات کہ اے کار ء پہ ھو بکن گڑا ٹیچر ءِ ترندی ءُ بے ادبی ء آوت ذمہ وار اِنت ۔کاف پہ تہمبل جواب داتکہ آاسکول ءِ چوکیداری انت پمیشکا۔
	بلئے کاف گمان کتگ ات کہ پریدہ دیر انت کہ یک پگرے ءِ تہا کپتگ ءُ پور اد ء نہ اِنت ہماوہدی کہ بچک ھانزءِ گپ ء اے بلئے پریدہ انچو مالوم بوت کہ دگہ پگرے ءِ تہا ء انت۔کاف آئیء پرس اِت ءُ جست کت کہ آخر گپ چی اِنت کہ آ پگرے گم ءُ ھیالے ءِ توک ء گار انت یکبرے آئی گپ نہ کش ات بلئے بازیں جست ءُ پرس ء پد آئی ء گشت کہ ھانز ءِ گپاں چہ بازیں مانا ءُ متلب درکیت ءُ یکبرے آئی ء را مہمان جاہ ءِ بانک ء لہتیں گپ گشتگ ات کہ مروچی ہماگپ آئی ء را یات آتکگ انت پریدہ ءِ گپانی تہا ملوری ءُ گِلگ ات ءُ دمان ء کاف مار اِت ءُ پداوہدیکہ بانک ءِ نام آئی گپت گڑا کاف زانت کہ الم ھاسیں گپے کہ پریدہ ءِ دل ء انت اے ھانزا کاف ء وتی بگل ءِ دارانی بنڈل دور دات ءُ اشتاپی آتک ءُ پریدہ ءِ کش ء نشت ءُ جست کت کہ آئیء را چے سکین مہمان جاہ ءِ بانک ء داتگ۔
	پریدہ گشت کہ’’ بانک ء ہروھد ء تئی بارہ ء گشتگ کہ تو بے باوریں مردمے یے ءُ تئی گپ ترپل ءُ ھوادگ انت تو ھچبر گران نہ بئے ۔اے نہ گشتگے کہ تو دروگ سک بندے بلئے ہمے گشتگ ئے ِ’’کہ تئی کردار زانگ نہ بیت ۔‘‘
من ایوکء ہمے گپاں ترا ھال دیگ ء اوں کہ منء ہما جنین ء گشتگ انت ۔آئی باز گپ جت بلئے آئی ءِ گپانی مکسد ایش ات کہ ترا نہ من پریدہ ءِ پرواہ ھست نیکہ دگہ چیزے یے،تئی مکسد ایوک ء کلام اِنت ءُ تو وتی مکسد ءِ پیلو ءِ ھانزا کلام ءِ یک دوستیں مردمے آورتگ ءُ بندی جوڑ کتگ بزان پہ کلام ء سر بوگ ءِ ھانزا منی مھبت ءِ دزگرگ تئی ھانزا لمی بوتگ۔پرچکہ کہ تئی ھانزا من ہچی نیاں منی کسمت ءِ سودا ء تو چہ کلام ء گرگ لوٹے ترا وتی تاوان ءُ مال دزکپ انت گڑا تو من ء چگل دئے منی ھانزء اے بلاھیں گپے کہ من ہارن ہاف ءِ کار یل کت ۔پدا بریج ان ءِ کوٹی اشت ءُ نوں منی سرا اسکول ء سپائی ءِ کار پشت کپتگ ،دراہ شت ءُ گار بوت انت ۔تئی دل ء پہ من درد نیست ۔تئی کرا پہ من وھد نیست ۔تو منء ایوکء کمکارانی کرا اشتگ ءُ شتگئے تئی دلء ایوکء ہمنچک باز اِنت کہ من کلامءِ پیسر یگیں دوستدار بوتگوں بس۔ دگہ ترا منی مہر ءُ دوستی ءِ ہچ پروا نیست ترا وتی ’’ آوارجنیءِ مُز درکار اِنت‘‘ تو پرے ھانزا بانک ء گوں ء جنگ کتگ کہ آترا پہ زور چہ وتی کوٹی ء بہ کش ایت ءُ آئی ءِ ہمراہی ء من ہم درکایاں پرچکہ تئی دل ء بانک ء ابید دگہ کس منی دل ء چہ توسُست نہ کنت پمیشکا وت چہ آئی دور بوگ ءِ پندل جوڑ کت ءُ منء آورتگ ءُ اے تہاریں جاگہہ ء بند کتگ بلئے ھیر ہرچی کہ تو کنگ ء ئے بکن نوں من وتی ساہ تئی دامن ء بستگ ۔تئی کلامءِ گوم ء گند ءُ ُنند دگہ ہچی نہ اِنت پرچکہ تو آئی ءِ گوم ء سودا جنگ لوٹےء تو مزنین زرے گرگ ءُ وتی کوار ء ماں کنگ لوٹے ۔تئی لاپ کہ سیر بہ بیت گڑا ترا مئے چے پرواہ تو ہرکارے ءِ ھانزا ساڑی ئے اگہ کلام ترا بگشیت کہ من ء لٹ بجن تو چک ءُ پد نہ بئے اگہ بگشیت کہ منء بروے کورے چگل دئے تو اے ھبر ء ھم آئیءِ منگ ء ساڑی بئے۔تو ہرڈولیں سبکی کت کنئے تو کلام ء چہ من ء پچ گپتگ ءُ پدا تو روئے آئی ءِ کرا من ء بہا کت کنئے منی اے بے وپائی ءِ ہرچی آ پیسلہ بکنت ۔من ء ترا دنت یا وت زوریت ۔پدا بانک ء من ہمے گشت کہ تو وت ء را اے ڈول ء برباد کتگ کلامءِ یل دیگ ء تئی دراھیں واب ءُ ھیال تباہ انت نوں من ء ہمے مالوم بوگ ء انت کہ منی تباہی رستگ پہ من دگہ ہچی پشت نہ کپتگ ،پرچاکہ تئی دلء پہ من دگہ ہچ واھگ نیست ایوکء ہمیش کہ تو منی واھند ئے۔‘‘
	کاف ءِ دپ ہشت بوت پریدہ ء اے دراجیں گشتانک ء آ ہچگی نہ کت آ لِتّراِت زمین ءِ سرا کپت ءُ ھشک ءِ ھدا بوت ۔آ پاد اتک پریدہ ءِ دستے گپت ءُ وتی دست ء مشت کت کہ یکبرے پریدہ رپتگ ات آئی ء درائینت کہ ’’بچار پریدہ اے مہمان جاہ ءِ مالک ءِ زال ءِ دل ءِ ھسد ءُ کینگ انت ۔ھو ھو! ’’پریدہ ء گشت ،من آئی ءِ گپ گوش داشت انت بلئے زندگی ء اولی رند اِنت کہ من زانت کہ دورگ بندگ انت من ترا ہم تکلیپی ء گندگ ء اوں ۔من اے ساھت ء ہچ پیم ء تئی کمک ء کت نہ کنیں ۔اے وھدی آجنین تئی مستریں دژمن اِنت آتئی رند ء کپتگ ءُ پدا ں لٹ جنگ ء انت ۔پرے ھانزا ترا وتی پوسٹ ءِ دارگ ءِ ھانزا اسکول ٹیچر ہرھال ء وشان کنگی انت۔بلئے منی سوب ء کلام ء چہ تئی دزرسی ء دور اِنت بلئے گندگ ءِ جہد کنگ ھراب نہ اِنت بگندے آئی ءِ دلء کمو رھم بروت۔منی دل ء مئے راہ ءِ مستریں کنٹگ ہماذال انت کہ ہچ وڑا دیمء روگ ء نیلت مئے مہر سلامت بات ءُ ھر گرانیں ساھت ء یکے دومی ءِ مدت ء کن انت۔ایشی ءِ توان ءُ تاگت کساس کنگ نہ بیت ہمیش ءِ برکت ء تو چہ بناربس ءِ ھاندان ءِ بدیں ساھگ ء رکینئتے ۔
’’اے ہما وھد ءِ گپ انت یا تو انگہ گشئے۔۔۔‘‘ کاف گشت ۔’’تو وت بزاں ‘‘پریدہ ء کاف ء آئیءِ دست چارت ءُ گشت ۔
	ھو! ہچ بدل نہ بوتگ ۔۔۔بلئے ۔۔۔۔پریدہ گوں آستونک ء وتی دیم ءِ ارس پہک کت انت وتی دست چہ آئی ءِ دست ء کش ات ءُ تچک ء نشت ‘‘ بلئے مروچی تو گوں اے بچک ء انچوش گپ ء اتے پورا ہرچی بے ھال کتگ تو آئی ءِ مات ءُ پت ہچ پشت نہ گیتک پمشکا من گشت کناں کہ تو پورا ہما شپ ءِ مردم اتے کہ اولی شپ من ترا بار ء دستگ ات ہما گنوکی ہما ربودگی ۔۔۔منی ھیال ء وتی نیمگ ء گور کنانیت ۔مرچی پدا اے بچک ءِ گون ء پدا ہما وڑا سبک اتے کہ تو ایشیء باریں چنت وھد ء چہ زانئے ۔اے سبکی شرتر ات کہ مروچی مہمان جاہ ءِ بانک ء ترا وتی چماں بہ دستیں من نزانت کہ اے چتورکائی بوت تئی دراھیں ایمان ہماجنین ء برتگ ات تو بچک ءِ نا ۔۔آئی ءِ مات ءِ گپ ء اتے اد ء چہ ہمے پدر بوت کہ تو وتی دل ء ہچ پیم ء یک ھساب ء داشت نہ کنئے تو انچش پہ آجنین ء مہتلے کہ پوارا تو دیر انت کہ آئی ءِ گوماپجاروک ئے تئی دل پہ آئی ء بے کرار انت ۔تو چینکہ زوت پہ آئی ءِ دیدار ء گنوک ءُ ارمانی یے تئی گپانی تہا من ء وتی گوستگیں ءُ آہندگ ءِ دور شری ء گندگ بیت۔بزاں من اد ء نشتگوں بلئے ترا منی چے پرواہ تئی دل پہ دگر ءِ زالے ء تلوسیت انت اے دروگ ءُ دگا نہ انت ،گڈا چی انت؟ منی چمانی تل ء تو اے وڑا کنئے تئی چرپیں زبان ء آبچک انچش گنوک کت کہ آئی ءِ دل ء ترا چہ شرتریں مردم نیست ۔چد و مستریں ھنر ءُ دروگ دگہ چے بیت؟ اے بچک ء ہم رد وارت انچش کہ اولی رند ء تو منء رد داتگ ات ۔
	کاف ء پہ تہمبل دراھیں گپ گوشداتاں پدا آئی ء دراھینت کہ’’ بس ہمے بوت انت تئی دراھیں گپ ،ھو!تو وتی گپ جت انت بلئے دراھیں گپ اچ تئی دل ءِ اندر ء درکپگ ء نہ انت ایشانی پشت ء بانک ء ِسکین ءُ دل ء ِ بژن ءُ کنت مان انت کہ آئی ء را دگر ءِ دل ءِ ارمان ءُ جزبگانی تشے ہم پرواہ نیست ۔آئی ترا اے گپ ہمے ھانزا جیڑیتگ ءُ گشتگ انت کہ ایشانی باپشت ء آئی ءِ ٹوھین واھگے ،آ زانتکار انت ءُ آئی پہ رپک ترا پرماتگ کہ انچیں ساھتے کہ تئی دل چہ من ناراز ءُ بدگمان بہ بیت کہ بگندے تواے گپاں پہ کشے ءُ اے مئے نیامجی ء دوری ودی بکن انت آسکین پندل سازے پمشکا ترا چہ من دور دارگ ءِ ھانزا وتی دراجین زبان ءِ توپکے تئی دست ء داتگ اگہ آ گشیت کہ من ترا (دھوکہ) داتگ گڑا بزاں پہ چیروکائی آتئی جند ء زاہ ءُ بد کنگ ء اِنت۔
	بچار پریدہ اے دراھیں گپ بے شرمی نہ انت گڑا چی ء انت کہ من ترا مہر نہ کناں ءُ ترا پہ زر ءِ ھانزا وتی دامءِ چمگء دور داتگ ۔اے دراہ ہمے پندل سازی انت کہ مارا چہ یکے دومی ء بدل ءُ جتا کنگ ءِ لوٹ اِت آ نہ زانت کہ چے پیم ء ترا ھچ من بہ سندایت پریدہ اے گپاں شری ء دل ءِ جہلانکی ء ھیال بکن کہ میئگ ءُ تئی دوستی ناگتہ بوت من آ شپی وھدی تئی مساپر جاہ ءِ بار ء پترت انت گڑا من ء اولگا ءِ دزگپتگ ات ۔بلئے منیءُ تئی گندگ ء پد یکے دومی ءِ مہر ءِ تہا ایر کپگ یک اناگتی دمانے بوت کہ ایشیءِ ھانزا نہ من پیسر ء چیزے ھیال کرتگ ءُ نیکہ منی زانت ء بوتگ کہ اے ڈولیں چیزے است اِنت۔نوں دگہ ہچ گپ نیست اے ایوکء دژمن کارے ءُ ہرکس کہ مارا سندگ لوٹیت گڈاآئیءِ دل ء مزنیں کینگے ھست دومی گپ کہ تو بچک مکے ھانز ءِ ۔۔۔جت اے تئی جذبات انت پرچاکہ تو دگہ گپاں چہ انچش دلپروش ءُ جذباتی بوتگ اِت کہ ترا اے گپ کہ من گوں ھانز ء جت انت آ ھم ترا دوست نہ بوتان ۔نوں بچار کہ مئے گپ یک نہ انت ۔آوتی وڑا گپ ء ات ءُ منوتی لیکہ وتی پیم ء آئی ءِ دیمء درشان کتنت ءُ باید انت پہ ایشی ء دگہ کسے ء ہچ نکس ءُ تاوانے مہ رسیت ‘‘پریدہ ھسکارگے جت ءُ گشت’’ منی واستہ گران انت کہ کجام گپ ءِ سر اباور بکناں بلئے انگہ اے گپ ء دلجم بو کہ من تئی سر ء شک نہ کناں ۔اگہ یک مساپرجاہ ءِ بانک ء دروگے سازتگ ءُ منی دل اچ تو ھراب کنگ ءِ بدیں نیت آئی ءِ ہرچی کتگ ۔من آئی سوچان ءُ تو ہرچی گشئے من ء باور انت ءُ منی ردیاں پہ دل پہل بکن۔
	بلئے یک گپے است کہ تئی بازین ھبر چہ من چیر انت ءُ تو گپاں زاھر نہ کنئے ئے نزاناں کجا روئے کئی ء روئے ؟ نوں وھدے ھانز ء دروازگ ٹک اِت گڑا تو پہ اشتاپی پاد آتکے ءُ تئی دپء بناربس ءِ نام ات ۔ہمامردم کہ منء نادوست اِنت من آوانی ناماں گوشدارگ نہ لوٹاں تو وھدے آوانی نام ء بیرگ ء بیرگ ء گرے گڈ کجا منی ھیال بانک ءِ پنتاں نہ روت من لوٹاں کہ تو منی ببود ءُ دگہ ہرکس ء بے ھال کن‘‘۔اگہ تو اے وڑ کنئے کہ منء چہ بے ھال ء  گپان چیر دئے گڑا چوں منی دل ء وھم پیداک نہ بیت ءُ بانک ءِ گپ بے باوری بنت؟ من نہ گشاں کہ آئی ءِ ہرگپ سنگ ءِ سرا لکیر انت، بچار! تو وھدے کمکار چدان چہ گلینت انت ءُ تو ہم گشت کہ اے دراہ تو پہ منی ھانزا کتگ انت ۔گڑا چہ ایشی ء پورا منی دل توسارتیں ساھگے ء ایر کت ۔من سک وش بوتاں کہ منی ھانزا تو اے جنجال چداں کش اِت اِنت ۔‘‘
	’’بچار پریدہ !منی گپاں پہ دل گوشدار‘‘ کاف گشت من ہچ گپ چہ تو چیر نداتگ بلئے اے بانک ءِ بازیں پندلءُ دروگیں بہتام تو چہ من چیر داتگ انت ءُ تو دل ء ایشاں ء باور کتگ تو آئی ء را موہ داتگ کہ منی سرا ہرچی دروگ ءُ ایر جنگ بست کنت بہ بند ایت گڑاں من اگہ بگشاں کہ وتی دوستیں مردم ءِ دژمن ء را آئی ء راہر وڑے ء ڈوبارگ ءِ موہ دیگ شریں گپئے؟ باہد ہمیش اِنت کہ آئی وھدے منی بشتء کہ اینکس دروگ بستگ ات تو آئی ء را ڈوباریت اِنت ءُ بداشت اِنت ۔بلئے ھیر پرواہ نیست ۔تو گشئے من ھبر اچ تو چیر انت ءُ من ہرچی کناں پہ اندیم ء ایوک ء کنگ ء اوں شریں توزانئے کہ منی مستریں مکسد کلام ء گوں دیم پہ دیم بوگ اِنت ءُ ایشی ءِ واستا من شپ ءُ روچ تچ ءُ تاگ کنگ ء اوں اے کارء تومن ء کمک دات نہ کنئے گڑا من وتی جند ءِ وس ءُ واک راہ ءُ درشوہاز کنگ ء اوں کہ کجام یک وڑے من اے مرد ء بگنداں بلئے انگت ء اے کار ء بوین نہ بوتگاں من ترا چے بگشاں کہ من کلام ءِ ودار یک بیگائے تہ سرشپ ء برپ ءِ سرا نشتگ ءُ کٹوک بوتگاں گڑا پائدگ چے ؟ توزانے یانزانے بلئے ایشیء چہ منی دل چنکس پدرد انت پدا تونشتگ ءُ ہزار بہتام منی سرا بندے اے ھم پہ یک سرے ’’ گڈا بناربس چیا تہا گوں انت ‘‘ پریدہ پہ بیزاری گشت ھو! بناربس ’’من آئی ءِ ودار اتوں پمیشکا دروازگ ءِ دپ ءِ ٹکگ ء من ہمے سرپد بوتاں کہ ہما انت پدا آ کلام ءِ کاسد انت ۔منی تہ آئی ء را جوڑ نہ کتگ ‘‘’’پدا بناربس! من ء ایشی ءِ نام ءِ سرا نپرت کیت اے کجام کاسدے من نزاناں اے شوم ءِ سرا ھانزاچیاسدک وباوراِنت ؟‘‘پریدہ گشت ۔۔۔
	کاف بچکند تے جواب دات’’ تنگیتہ روچ ءِ مروچی اے مرد ء چشیں چیزے نہ کتگ ۔من آئی ءِ سرا شک۔۔۔ بلے آکیت ہرگپے ھالے گونے من ء سرات کنت ءُ روت ایشی کلہاں دگہ پائیدگے نیست بلئے کلام ءِ نیمگ ء گپ ءُ ُ کلہانی آروک انت من چون بکناں توبگندے وتی جاگہہ شرگشئے‘‘ ، پریدہ گشت ’’دراھیں کارانی ھراب کنو ک ہمیش انت تو ایشی ءِ سرا باور مہ کن، دومی گپ ء گوشدار تو کلام ءِ رندا انچو مہ تچ ،آئی ء بل، تئی کلا م ءِ شوھازگ ءُ ہروڑ ء گندگ ءِ واھگ ء من ء گیشتر سردردے داتگ ہماروچ ءِ بے سوبی ء پد تو کلام دل ء برتگ ات ءُ اد ء وتی کارءِ نیمگا دل داتگ بلئے مروچی پدا ہمے شوم ءُ شانزدھیں بچلک ءِ آھگ ء پدا تئی ھیال کلامءُ کلات ء پد تراِتگ انت توو زانئے کہ کلامءِ گندگ تئی ھانزا وابے بلئے اے بچک ءِ گپ ءُ ایشیءِ مات ءِ گندگ ھب اے دراہ چی انت؟‘‘
کاف ء پسو دات ’’کہ ھاں تو شریٗء نوں گپ ء سرپد بوتگے من ء گوں اے جنین ء دگہ ھبے بے بلاہ نیست اِنت کہ من آئی ءِ رندء کپتگوں بلئے تو بزاں کہ منء کلام ءِ کرا سر بوھگ ءِ کجام ہم شم ءُ درے گنداں،من آئی ء چہ وتی دست ء روگ نیلاں اے ہماجنین اِنت کہ ایشیءِ دزرسی کلاتء است اِنت ءُ اولی روچ ء کہ اے میتگ ء اتک ءُ شپ ء راہ گار کتءُ ایشانی لوگ ء منی سرکپت گڑا اے زال ء گوں من پہ شری لہتیں گپ جت ءُ ہمودا چے من ء ہمے گما ن بوت کہ اگہ تئی دومی بانک پہ کلات ءِ روگ ءُ کلامءِ گند ءُ نند ءِ دراھیں راہاں ڈنگر جت کنت گڑا اے ہمازال اِنت کہ پہ من ہمودا سر بوھگ ءِ راہے پچ کت کنت۔
پریدہ پہ جست گشت ’’ترا کلام ئے سر کنت؟‘‘
	’’ھو!الم ۔۔۔دگہ کجا ؟‘‘ کاف ء پسہ دات ءُ پاد اتک پرچاکہ آئی ء رایات آتک کہ بروت ءُ ٹیچر ءِ سبارگ ء چہ میتگ ءِ ہوٹل ء بیاریت کہ دیر بوتگ ءُ اگہ ٹیچر ء یات کت ٗآتک گڑا دنیائے سرا زوریت اے ڈول ء آ پہ درکپگ ء سرگپت بلئے پریدہ انگتہ دلگران نشتگ ات انگہ آئی ء لوٹ اِت کہ اے سرھال ءِ سرادراھیں گپ بہ بنت پرچاکہ بازیں گپ ءُ تران پشت کپتگ انت کاف ڈن ء درکپت ڈن ء اسکول ءِ دیمی راہء برف کپتگ اتنت بلئے راہ سپا ات آئی ءِ چم اسکول ءِ دیوال ءِ سر بر ءِ آہناں کپت تاں یک مردمے انگہ ایشاں درتکگ ات اے چہ ہما کمکاراں یکے ات کہ انگتہ آسر کشگ ءُ چانوگریء لونجان ات۔
	کافء دل ء ھیال کت کہ دومی کمکار باریں کجاشتگ اے انگتہ ہمدا کپتگ ءُ آسن ءِ دیوال ء درتکگ ات کاف ءِ گندگ ء گوں آئی وتارا سرینگ ءُ دستانی چست کنگ بنا کت بلئے کاف آئی ء راترسینگ وتی شھمات چست کت تاں کہ بزانت کہ کاف وتی ارادہ ء پہ آئی ءِ دستبندی ء ھلاس نہ کنت بلئے کہ ہمے دیوال گوں برف بہ بیت کاف ء، شھمات ءِ بیھار ء کمکار کمے پد کنزگی بوت ۔ہمے دمان ء پریدہ یک نیمگے ءِ کڑکی پچ کت تاں کوٹی ء گواتے سر بہ بیت برچاکہ آئی ء چل ءِ اسٹوپ روک کتگ ات۔
	کھڑکی پچ بوھگ ء گوں کمکار ءِ چم ہمودا سک بوت انت پریدہ ءِ براہ ءِ گندگ ء کمکار ءِ چم رژنا بوتنت ءُ آ پہ ارمان ءُ واھگی اومتے ء آئی ءِ نیمگ ء چارگ ء ات۔
	کاف ءِ گندگ ء گوں آئی ء وتی دست نہ دریگ ء کمے ڈن درکت ۔اے دست ءِ گندگ ء گوں کمکار گیشتر ہمائی ءِ نیمگ ء درنجلوک بوہان ء روان بوت اے زانگ نہ بوت کہ آئی ءِ دست ءِ درکنگ ءِ مول چی ات ّیا آ کمکار ء دور بوگ ءِ اشارہ کنگ ء ات یا توار پرجنگ ء ات پدا پریدہ کھڑکی ءِ تہی نیمگ ء اوشتات آئی دست انگتہ کھڑکی ء چہ پدر ات ءُ آئی کھڑکی ءِ ڈنی درہم پچ کتگ ات ءُ ہمے دمان ء آئی ءِ لنٹانی سرا بچکندے تالان ات آئی ءِ چم درگڑاِتنت باریں آاے گپء پہ زانت کنگ ء ات کہ اے ڈولیں دروشم ءِ دیگ پہ کمکار ء وش اھت کنگ ءُ توار پر جنگ انت یا آئی ء را دور روگ ء اشارہ انت وھدیکہ کاف ء پہ بے ھیالی در کپتگ ات آئی پد ء چک نہ جت ۔آزوت واتر بوگ ء پہ ترندگامیء روان ات۔
	دیگر ءِ وھد بوتگ ات کاف وتی کار پہ گشادی ھلاس کتگ اتنت ۔آئی اسکول ءِ دیمی باگ ءِ راہ ءِ سر ءِ بستگیں برف گوں برد ء رپت انت ءُ یک کر ء ایر کتنت۔ آ باگ ءِ دروازگ ءِ دپ ء اوشتات ءُ چمے شانک دات انت گڑا نزیک ءُ گور ء کس زاھر نہ ات ۔پدا دیر اِنت کہ آئی کمکاران چہ یکے کہ ہمدا چلوپگ ات ۔چیری پہ چیری دیان کت ءُ دور تاچینت ءُ انوں آ زانگ نہ انت بوت کہ کجام شت ءُ گار ات پریدہ وتی ششت ءُ شود ءِ کار ھلینتگ ات ءُ نوں آئی ء را گیسا(Gisa ) جنین ٹیچر ء وتی پشی پہ جان ءِ شودگ ء داتگ ات آئی گوں مزنیں ھیالداری ء پشی آپ ءِ ٹب ءِ تہا وانتگ ات ءُ جان ءِ شودگ ات اجبیں گپے ات کہ چے پیم آئی پریدہ ءِ سرا چشیں بیہے کتگ ات۔سنگ ءِ دیم لیٹنگی ات کاف ء را اے کارءِ وش نہ بوت بلئے آئی ہچ نہ گشت ءُ پریدہ ہم پہ دلگوشی کار ءُ لگتگ ات گیسا ءِ وشی ءِ ھانزا آئی ءِ کار کنگی اتنت گیسا پیشی گوں پریدہ ھشتءُ وت گوں سنگت شوارذر ء دومی کوٹی ء نشتگ ءُ دیوان دری ء ات شوارذر ءِ نام کاف میتگ ءِ آہگ ءِ اولی شپ ء اشکتگ ات اے کلات ءِ جاھمننداں چہ یکے ء ِ بج ات شوازر گیسا ءِ مہر ء گنوک ات ءُ آئی ءِ ھانزا سہب تا بیگاہ اسکول ء کپتگ ات آ انچش گنوک ءُ دیوانگ ات کہ گیسا وھدے زھگاں کلاس ء وانیت گڈا آ ہم چکانی توک ء نشت چشیں کہ آ واجہانی چک ات پمشکا کس ء ہچ ھبر نہ کت پدا آئی ء را میتگ ءِ کونسل ء تپاکی ء اسکول ء ٹیچر ءِ کمکار ء ِ جہت ء نوکر کت آئی ءِ ایوک ء اسکول ءِ لیبانی وھد ء زھگاں کمے سوج ءُ سر کت ءُ برے برے گیسا ءِ ہمرائی ء گونڈوانی اسکول ءِ کارانی کافیءِ چاراِت ءُ شر کت ءُ دات انت ۔آ تاں دیر ء تہار مگرب ء نشت ءُ ہمے کافیانی شر کنگ ءِ بہانہ کش پہ کش ء نشت انت ءُ تہاری ءِ موم بتی ءِ رژنائی ء نشت انت ۔اے مہر ءُ دوستی دوھناریں ہمراہ اتنت۔آوانی تہا گیسا ءِ ترندیں توار برے برے گوشاں کپت بلئے شوازر ھرچ ھساب ء نرم گپتار وش رواج ءُ برداشت ءِ زندگیں دروشمے ات اے بلاھیں گپے اتکہ کلات ءِ واجہانی یک چکے اے اسکول ءِ ٹیچر ءِ مہر ء دیوانگ ات کہ آئی ء وتی پرچی برزنزگرگ شان ءُ گرواناکی پاد ءِ چیر ء لپاشتگ ات انت بلئے گیسا ءِ وڑ ءُ پیم انچش پدر کنگ ء ات انت کہ باریں آ پہ دل آئی ءِ مہراں گوں ہوار انتکہ نا۔کدی ہم آئی ءِ چمانی تہا اے چیز گندگ نہ بوت ۔اے گپ ءِ جواب نیست ات ۔ہما پیم کہ آشوازر ء وتی سرا جوکہ سرپد نہ بوگء ات بلئے اے گپ ء کور پہم ات کہ شوازر دنیا یلہ داتگ ءُ آئی رندا اتکگ اے پر آئی ء بلاھیں شرپے یے گپ ات۔
	اسکول ءِ چک ہم آئی ءِ کارء بے مانا اتنت آئی ناگوں چکانی کار داشت نیکہ چکاں آئی ءِ نندگ ءُ جوکہی ءِ بابتء گپ کت آئی ء را چک زیات ءُ دوست نہ اتنت۔آوانی گون ء شہم گپ ءُ ھالے ھم نہ کت۔
	کاف شوازر ہمے ھانزازانت کہ یکبرے آئی ءِ گوانکو ءِ سرا ایشی گوں ء گپ و ترانے کتگ ات۔گپ ءُ تران ہم شر ات آئی ءِ وڑ ءُ پیم ء کندگی انت بلئے ھیر !پہ ادب گپے جت نوں پدا گیسا ءِ ہمرائی ء گیشتر شرپ دار کتگ اے اسکول ءِ تہا آئی ءِ زھگانی توک ء چشیں مزنین شرپے نیست ات وھدیکہ کاف چپراسی ءِ جاگہہ ء ھچ ھر کسی کار ءِ مرد ات۔کار وتی جاگہہ ءِ ،بلئے شوازر ہم انچاھیں مردمے نہ ات کہ ناپسند کنگ بہ بیت کاف ءِ دل ء ہمابیگاہ ءِ دراھیں گپ یک پہ یک ء نکش اتنت کہ شوازر ءِ کہریں نیت ات زاناتنگہ آئی ءِ کار شر نہ بنت ءُ کاف وتی وامدار ء کدی ہم بے ھال نہ کنت اے شوازر ءِ سبب ات کہ دراھیں ا ختیار دارانی چم کاف ء سک بوت انت آئی ء نوکی وتی گام میتگ ء ایر کتگ اتنت ءُ یک درآمدے ء کس ء پجہ نیاورتگ ات ۔بلئے انچش نوں گپ پدر بنت کہ شوازر ءِ گوما آ شپ ءِ گپ ءُ ترانے نہ بوت کہ ہر راہءُ در بند بوت آ نوکی اے میتگ ء یکیں بیگاہ ء وتی گال دور داتگ اتنت بلئے آئی ءِ بابت ء ھرکس شکو بوتگ ات یک روچی مہمانے ء کئے پہ بدنیتی بچار ایت اگہ سہب ء آئی ء را موہ دیگ بوتیں کہ پہ وڑ ءُ پیم میتگ ءِ سپریٹنڈنٹ ءِ ھد ءُ شتگ ات ءُ پدا وڑے پہ وت ء کوارٹرے نندگ ءِ جاھے درگیت کتگ ات پدا آئی پہ شرپ مندیں وڑے ء پہ وت ء میتگ ء کارے پٹ ءُ شوھاز کتگ ات اگہ نا آئی ء را روچے دو ء گیش نندگ مہ کپت اِتنت نوں تچکی ء گپ پدر ات کہ اے دراھیں کارانی پشت ء  شوازر ءِ دست مان اِنت اگہ شوازر مستر ءُ اختیارادارں ء کاف ءِ ھلاپ ء مست مہ کتیں مروچی آئی ءِ جاور چشں ھراب نہ بوتگ اتنت ۔پرچکہ ایشی ء، تہا کاف ءِ ہچ پیمیں ردی نہ ات بلئے شوازر ءِ بن بز ات ۔پرچاکہ واجہ کارانی بچ ات ءُ ہمے سبب ء دراھیں بہتام کاف ءِ سرا جنگ بوتنت بلئے گپ ایش انت کہ آئی اے وڑ پرچا کرتگ ات؟ اے گپ ہماروچ ء زانگ بوت کہ وھدے یک برے گیسا آئی ءِ سرا زھر کپت ءُ دوھیناں جنگ کت آشپ ء شوازر پہ بے وابی ء برے نیمگے تتک ءُ ُ گڑ سرا آئی وتی دراھیں زہر کاف ءِ سرا کش ات کاف ء ہچ نہ کتگ ات بلئے شوازر پدر بوت، کاف ء دیم ء آئی ءِ کرد آدینک ء ساپ زاھر ات پمیشی کاف ءِ چم پچ بوتنت ءُ آئی ء را پرے ھبر ء شگر ءُ ھیراتے سرا ات کہ اے تہ ھما روچ ء کہ آ اد ء واجہ چہ آئی ء وش نہ اتنت ۔
	باریں کجام نیکی ءِ برکت ات کہ نہ کاف ء دروگ بست ءُ نیکہ دورگیں پندل سازی کت ہمے سبب ء آتنیگتہ چہ مزنیں تاوانے ء رکتگ ات اے جوراں آئی ء را یک ھسابے ء بے دست ءُ پاد کتگ ات آئی ءِ حوصلہ ھلاس ات پر آئی ء دگہ جہد کنگ ءِ راہ نیست ات اے کہ چتور وتا چہ اے گیس بد واہ ءُ پندل سازاں چہ دور بہ رکینت ۔آ کجا ءُ بلاھیں واجہ کار کجا؟اتھارٹی ءِ دیمء کوہ ءِ وڑا اوشتگ نہ بیت یکے ءِ پتر ء گوات بارت سر ءُ سنگ میڑینگ نہ بیت کور ءِ دپ دارگ نہ بیت ۔اے دراھیں گپ آئی ءِ مجگ ء شست ءُ آتک انت ۔آئی ءِ واستہ اے کار گران ات کہ اختیار ءِ واجہاں وتی نیمگ ء کشت بکنت۔انوں دل ء جم ات کہ بگندے نکس بدنت ءُ اے ہم بوت کنت پہ کمک ء دستے شہار بدنت ۔کاف اے وہد ء ہمدرد ءِ وداریگ ات کہ انچکیں مدتے بہ کنت۔
	بناربس انچوپدر بوتکہ یکرندے پدا وتی کاسدی ء بے مراد بوتگ آئی ء اے ہم لوٹ ات کہ پریدہ ءِ دیم ء بناربس بیت یا آ بروت کہ من بناربس ءِ لوگ ء روگ ء یاں پمشکا کہ پریدہ اے گپ ء وش نہ بیت اے ھانزا آئی سرجمیں روچان وتارا ڈن ءِ کارانی گیشنگ ء دزگٹ داشت آ پہ چیروکائی تچان ء بناربس ءِ لوگ ء شت ۔آئی در ءِ دپ ٹک ات ءُ جست کت بلئے بناربس نیا تکگ ات آئی ءِ ھاندان ایدگہ مردمانی تہا مات ءُ پت ءُ گہار ایمیلیا زاھر اتنت وھدکہ اولگا گندگ نہ بوت پیریں مات ءُ پت یک کر ئے ء نشتگ ات انت ۔ ءُ ایمیلیا تچک داتگ ات پیشگاہ ء دار ءِ گڈگ ءِ توار پیداک ات۔اے اولگا ات کہ داران ٹکر ءُ گرڈہ کناں ات وھدیکہ ایمیلیا وتی بھر ءِ دار گڈاتگ ءُ ساسارگ ء وپتگ ات آ توک ء پترت ءُ ایمیلیا ء گوں دست ءُ ُدراہ بوت بناربس ء تنگتہ واتر نہ بوتگ ات بگندے زوت بئیت انت پرچکہ کہ آ ھچبر کلات ء شپ دست نہ بیت۔کاف ء آئی ءِ منت گپت ءُ پہ ترگءُ روگ ء ساڑی بوت بلئے ایمیلیا آئی ء نیمگ ء چماں ء پہ اجبیں وڑے ء شانک دات ءُ جست کت کہ اولگا ء وش اھت نہ کنئے انچو روئے منی دل ء آئی ء را گوں تو چیزے گپ جنگی اِنت.بلئے آئی ء پسو داتکہ روچ ء اولگا آئی ء را ھچ گپ نہ گشتگ اے جواب ء چہ ایمیلیا تہت ءِ سرا پدا تچک دات ءُ پِچُّک دیان ء  دپ بند کت ۔
	ایمیلیا ءِ مردم ء  چارگ ءُ چم سک دیگ ہم دگہ پیمے ء ات آئی گشئے پہ شکو ءُ بے باوریں وڑے ء مردم ء چاراِت انچوکہ چہ مردم ء بیزاری اِنت ۔آئی ءِ دیمءِ گندگ ء گوں کاف ء را ہما شپ یات اتک کہ ھمے وڑیں چارگ ءُ درشانیاں گشے آ ہرچی چیردیگ ء اِنت۔
	’’ایمیلیا! تو من ء ہر وھد گمیگیں ءُ ھیالانی تہاگندگ ء کائے باریں پرچہ تو چشیں مشکلے ءِ تہا ئے تئی وڑیں جنک اد ء گل ءُ شاد انت تو زانا اے میتگ ئے مردم نئے؟ ‘‘کاف ء جست کت۔
ایمیلیا ایوک ء سر سرینت ءُ گپ ءِ سر تاب دات’’ توباریں پہ اولگا ودار کنے یا نہ؟‘‘ 
	من زانت نہ کناں آکدی کیت ،تو منء پرچہ اینچک جست کنئے من گیشیں ودار کت نہ کناں پرچہ کہ منی دشتار پہ من ودار ء اِنت‘‘کاف ء درائینت۔
	ایمیلیا کمے پاد اتک ءُ مک ءِ سر اتچک بوت آئی گشت کہ’’ اے گپ ء کس سہی نہ اِنت ءُ اولگا ہم سرپد نہ اِنت بلئے اگہ آسہی بوت گڑا سک دلپروش بیت پرچا کہ آ دلی گوں تو مہر کنت ‘‘۔کاف آئی ءِ گپ ءِ جواب دات ءُ گشت کہ’’ ایمیلیا رد سرپد بوتگ ایملیا بچکندے جت بلئے اے بچکند ءِ پشت ء  آئی وتی کینگ ناوشی دل ءِ واھگ گم ءُ چیریں واھگ ءُ راز چیر دات نہ کت ۔ایمیلیا ء گشت آئی ءِ شک نہ اِنت بلکن اے راست اِنت ،آئی ءِ ادا آھگ ء بناربس ءِ کلاسانی گرگ ءِ پشت اے راز انت کہ اولگا ءِ مہر ءِ گنوک انت ءُ کاف ءِ دل ء پر آئی ءِ جاگہہ اِنت کاف آئی ء را باور کنائینگ ءِ جہد کت کہ چشیں گپ ءِ جند نیست پرچاکہ آئی ءِ ھبر گوں فریدہ ء سستگ بلئے آئی ء پہ بے باوری کاف ء راچاراِت ءُ جست کت کہ’’ آئی جنک ءِ جند کدی ءُ کجا دیستگ؟‘‘ کاف ء گشت کہ ہماشپی کہ آ ہرن ہاف ءِ مساپر جاہ ء ششتگ ہمودا آئی ءِ گندگ گوں پریدہ ء بوتگ ایمیلیا گشت کہ’’ آ اے گپ ءِ ہلاپ بوتگ کہ اولگا ترا بزوریت ءُ مساپر جاہ ء بہ بارت بلئے اے بوت ءُ نوں آ گوں اولگا اے گپ ء جست کنت ءُ پہک کنت کہ ہمے دمان ء اولگا گوں بگلے دار ء  دروازگ ء چہ پترت آ گوں وتی جلوہداریں بالاد ء پترت آئی گوں پترگ ء  کاف پہ وش اھتکی دست ء گپت ءُ وش رواجی پریدہ ءِ جست ءُ پرسے بنا کت ۔کاف ایمیلیا ءِ دیم ء نیم چمی ء چاراِت تاں کہ سرپد بہ بیت کاف پریدہ ءِ جیڑہ ءُ جنجال بیان کتنت کہ چونیں جاوراں اسکول ءِ یک بانے ء آئی ءِ ہمراہ انت کاف اشتاپی ات آئی درآہگ ءُ روگ لوٹ ات ہمے اشتاپی ء آئی ءِ دپ ء دراتک کہ! دگہ دوھیں گہار لوٹ ات گڑا یک وہدے آوانی چارگ ء آتک کن انت آوتی ناگتیں دپ ء دعوت ء آھگ ء ِ گپ ء کمے پشومانی بوت بلئے ایمیلیا گپ چہ آئی ءِ دپ ء پچ گپت ءُ درائینت کہ آالم ء آئی ءِ دعوت ء کاھینت کاف کمے لپرزگ ءُ یک پاد ء اوشتاتگ ات کہ چے پیم ء آوانی پنجگ ء وتارا برکین ات پدا آئی ء ایمیلیا ءِ بار بار نیم کشی چارگ ء بے واری کتگ ات ۔آئی گشت کہ آئی ءِ دعوت ءِ گپ چہ دپ ء دراتکگ پرچاکہ آئی ءِ دل ء پریدہ ءُ اے ھاندان ءِ میانجی ء دل نہ وشی است اِنت۔
 	ہچ وڑیں جنگے نیست ایمیلیا درائینت ءُ چہ وتی وپسگی جاہ ء پاد اتک ءُ نشت ہچ وڑیں دژمنی نیست ایوک ء یکے آئی ءِ گوشاں ءُ پرکتگ ءُ دروگ بستگ بلئے تو بروکہ تئی پاد دارگ نہ بنت ۔تو دل ء دور مہ دئے ماکس نیاھاں برو وتی زال ءِ کرا مئے گم ء مکن من پہ مسکراہ آھگ ءِ گپ جت ۔ بلئے تو ھر وھد ء لوٹے مئے کرا بیا تئی کرا ہمے بہانہ است اِنت کہ ترا چہ بناربس ء کلوہ ءُ گپ اھوال گرگی اِنت ءُ اے گپ ء یات بدار بناربس ءِ واک ء نہ انت کہ ہرروچ تئی پشت ء اسکول ء بئیت۔تو وت وتی ھالانی برگ ء بیا سرپد بوتے ‘‘ کاف ء ھچبر ایمیلیا اے وڑا ترندی ءُ سرجمیں وڑے گپ ء نہ دیستگ ات آئی ء بل اولگا ھم چہ آئی ءِ گپاں ھیران ءُ بے باوری ء اوشتاتگ ءُ ایمیلیا ء چاران ات بلئے آئی ءِ چم یک کشی ء کاف ء سک اتنت۔
	’’اے بلاھیں ردی یے‘‘کاف ء دراھئینت ۔من بناربس ءِ ھانزا اے شپ ءُ روچ پٹ ءُ پول کناں کہ ہمایکیں مردم اِنت کہ کلات ءِ گپاں بارت ءُ کاریت ءُ من زوت لوٹاں کہ اے کار باندات ء چہ مرچی ھلاس بہ بیت ۔بناربس منی کمک ء کنگ ء اِنت ۔ من آئی ء چہ اومیت کشاں اے گپ راست اِنت کہ اگہ آئی ء بندات ء ھمت بکت اِنت دان منی کار اِنچو ھراب نہ بوتگ اِت انت بلئے ایشی ءِ تہا منی گناہ ءُ میار ھم است اِنت گوں ۔ منی بھت ءِ کپگ دگہ چے بہ بیت کہ من ہمے ھیال کتگ ات کہ یکیں شپ ءِ آھگ ء اے کسانین میتگ ء منی دراھیں کار شر بنت ۔بلئے ہما اِنت کہ نہ بوتگیں چیز نہ بوتگیں انت۔بلئے آ ہرچی بوت شت ہمے سوب ء من سرپد باں کہ اگہ اے میتگ ء پہمن نیکیں ہمدردیں مردمے است گڑا آ شما اِت اے لوگ اِنت بلئے ایمیلیا یکرندے پدا تو منی ھیالاں ترینگ ات پدا تو منی دلء ھراب مکن ۔تئی برات منی واست ء ھاسیں مردمے آئی ءِ کار منی دراھیں معاملہ ء گوں بندوک اِنت ۔بگندے تو سرپدئے اگہ نا ۔بلئے اگہ برات ء منادروھیت بزاں کہ اے پہمن سک ھراب اِنت۔ منی ساہ گوں آئی ء بستگ ۔‘‘
’’ تو برانز مگر ‘‘ایمیلیا کوکار کت ‘‘ من ء ھچی مالوم نہ انت کہ برات چی کنت ءُ کلات ء چے گپ ءُ تران انت ۔من اے ھانزا تئی گوما گپ ء اوں کہ تو گشت کہ ماشریں مردمیں ۔ منء اے معاملہاں گوں کار نیست ۔بگندے اولگا کار داریت ،آترا شرترسرپد کت کنت ۔پرچاکہ آ ءُ برات وت ماں وت ء یک انت آوانی گپ شریدار انت۔‘‘ایمیلیا پاد اتک ءُ مات ءُ پت ءِ نزیک ء سک سک ء گپے جست کت ءُ چل ء پترت آئی ء کاف گوں ھبر نہ کت ءُ ُسدک ات کہ آجل ایت ءُ نہ روت پمشکا رکست کنگ المی نہ اِنت ۔
	کاف بے تواری اوشتاتگ ات ۔اولگا چہ وتی جاہ ئآتک ء آ دست ء گپت ء اسٹوپ ءِ کرا نادینت پہ مہروانی ءُ وشدلی کاف ءِ کرانشت آئی ءِ دل ء ہچ کینگ نیست کاف ہم آئی ءِ اے مہروانی ء وش بوت ءُ آئی ءِ ڈولداریں چماں تہاچارگ بنا کت کہ بے کجل ءُ سرمگ ء براہ داراتنت ۔ پریدہ ءُ بانک ءِ بازیں سکیں ءُ ڈوبارگ ء آ کمے باز نزیکی ء ترسگ ء ات ۔وھدیکہ اولگا دراھیں گپاں بے گمان ہمے ھبر ءِ را باربار کندگ ء ات کہ آئی ء گشتگ کہ ایمیلیا دل پہکیں مردمے زمین و آزمان یک بہ بنت بلئے ایمیلیا انچیں کڑوسے کہ دلے ساپ نہ بیت۔ گڑا کاف وتی گپ ءِ تچکی ء گشت کہ آئی پہ تیوگیں ھاندان ءِ مردماں گشتگ کہ آساپ دلیں مرمدے ات کہ آیانی تہا ایمیلیا ءِ نام اتکگ ءُ آ ئی پہ وت ء زرتگ کہ آشریں مردمے بلئے اسل آ اے گپ ء پہ اولگا گشگ ء بوتگ۔
	’’ھو! راست ءُ شر گشئے ‘‘ایمیلیا چہ من ءُ برات ء کستراِنت بلئے وھدے پہ شومیء کپ اِیت گڑا ایشی ء بد تر نیست ءُ اگہ شر بیت گڑا سک شر اِنت ‘‘اولگا ء گشت۔
 	کاف اے گپ ءِ سرا دگہ ہچ نہ گشت پرچاکہ آئی ءِ زانت کہ اولگا وتی برات بناربس ءِ نزوریاں چیردیگ ءِ ھانزا بار ء ایمیلیا ءِ بڈ ء لیٹینگ ء انت۔اولگا وتی گپ دیم ء بران کت ’’کاف تو وت بچار ایشی ء نہ منی گم پر اِنت ءُ نیکہ براتے دوست اِنت ۔ھاں یک کارے کنت ما ت ءُ پت ہرچی بگش انت پرآوان ہرچی کنت ۔بلئے پہ مانہ کنت انوں زانے چلء شتگ، پرآہانی ھانزا ورگ جوڑ کنگ ء پدا اگہ ما یکے اد ء نادراہ بہ باں ءُ بہ کپاں اے وتی دستء نہ سرینت کہ مئے ھال ء بہ گپت، آ شرتر نہ ات کہ مئے کارانی تہا گوما جست ءُ پرسے بکنت۔نہ مارا سوج دنت نہ مئے کارا ں پہ ھب کنت ،تو اے ڈولیں مردماں پجہ کارے ،،پرچا کہ تو کنڈ گشتیں مردمے یے۔تئی دل ء اے بلاھیں لچے نہ اِنت۔‘‘
	کاف ء جواب دات’’ منی دلء ٹگی نہ کنت ۔دل ء سک نہ وش اِنت۔آ بگند ءِ اے گپ ء جیڑیت ءُ گوں شمانزیکی نہ کنت کہ آئی ءِ دل ء بناربس ءِ کاسدی ءِ کار ءُ ھنر بے تام ءُ آایشی ء وتی دل ء شر سرپد نہ بنت۔
’’بلئے آدگہ چے بکنت اے کار ء یلہ بدنت ’’اولگا ء گشت‘‘
’’ شریں آ موچی ءِ کار ء چہ بلد نہ اِنت‘‘ کاف جست کت،
ؔ	’’ ھو ! راست آبرنزویک ءِ کمپنی ء کار کنت برے برے اگہ پارگ بیت کار باز انت شپ ءُ ُروچ لوٹ ات ہمے گپ اِنت ‘‘کاف ء گشت ’’چہ کاسدی ،چلوپگی ہمے شرتریں کارے‘‘’’ اے کار ءِ بدلء موچی گری بکنت ؟ ‘‘اولگا پہ ھیرانی دراھینت۔
’’دگہ چے تو وت گشت کہ آبیزاری اِنت‘‘ کاف گشت ۔
’’ھو! آدگہ جیڑگاں چہ دلرنج اِنت بلئے کلات ءِ کار ء اِنت ایشی ءِ وتی عزتے آچون یلہ داتے کنت۔‘‘
’’چی؟ گڑا ترا چے شک اِنت ‘‘کاف ء دراھینت ۔
	’’بچار ‘‘ اولگا دراھینت ‘‘ بناربس دراھیں دپتر ء روت ءُ کیت ۔مردمانی کاراں گندیت ءُ زانت ۔پدا آئی ءِ سرا سک باز بھیسہ کنگ بیت وھدیکہ زبانی ءُ کاگدی کلوہ ءُ اھوال بارت ءُ رسر کنت ۔پدا دگہ مستریں گپ چے بوت کنت کہ آئی ء را اے سال ءِ شرتریں کارندھ ءِ پنام دیگ بوتگ ‘‘کاف وتی سر سرینت ءُ ُنوں لوگ ء روگ ءِ ھیالے بے ھال کت ۔
	’’گڑا آئی ءِ وتی جند ءِ ھاسیں یونیفارم ءُ پوشاکے ؟‘‘ کاف جست کت ’’تئی مکسد ہما جیکٹ ‘‘اولگا ء گشت آئی ء دیر اِنت کہ ایمیلیا دوتکگ ،آ وھدی بناربس اے کار ء نہ بوتگ ‘‘
’’اے جست ء نہ من ء یات اتک کہ یکبرے آئی ء را ہمے کول دیگ بوتگ کہ آوان ء شریں سوٹے گد دیگ بیت بلئے انگت ء آئیءِ گواہ نیست اِنت۔پرچاکہ کلات ءِ بازیں کار پہ کم گشادی مور گامی ء بنت کہ آوانی تہایکے ہمے کار اِنت کہ چنت وھد گوزگ ء پد ہم سرجم نہ بیت ۔انچو مالوم بیت کہ اے ھبر منّگ بوتگ بلئے انگت ء ھال ئےِ نیست بگندے مہتل بوتگ چش ہم بیت کنت کہ بناربس ء سوٹ مہ رسیت ۔ ڈن ءِ مردم چے زانت کہ تہا چی گپ بوھگ ء اِنت۔بگندے مدتے ء پد چیزیے بہ بیت ۔ہما انچو گپ کنیں ایشانی سرکاری کار فیصلہ چش کسانیں جنک ءِ ھساب ء لج کنگ ء انت ‘‘۔’’ھو! تو راستیں گپے جت تئی تجربت درست انت سرکاری کارانی بازیں پہنات گوں کسانیں جنکانی ھادتاں یک وڑ اِنت شرگشئے سرکاری گدانی تہا بوھگ بناربسءِ یک مستریں واھگے ءِ تہا ھوار اِنت۔من ھم پرے گپ ء پدرد باں کہ پرچاکہ آئی ء را یونیفارمے دیگ نہ بیت منی براتے اگہ وتی کار ء ِ دریسءِ تہا بہ بیت چنت عزت دار ءُ براہ داربیت بلئے اے دراھیں معاملہ انچوپہ دیم نہ اِنت۔بازیں ٹوھیں افسراں ھم گُد نیست۔‘‘
	آ انچاھیں گد پرکن انت ءُ کاھنت ۔تو کلام وت دیستگ بلئے بناربس نامزنیں افسرے ءُ نیکہ کسانیں درجہ ءِ نوکرے ۔آئی ءِ بایدیں پجارے بہ بیت ءُ مردم چہ لباس ء پجارگ بنت بلئے بناربس ءِ ہمے گشگ ء اِنت کہ ہرچی کہ مزنیں درجہ ءِ افسر انت آوان ء گُد گور ء نیست ءُ کس آیاں جہل ء میتگ ء گردگ ء نہ گندیت۔
بناربس وتی دل ءِ وشی ء اے چیز ءِ واھگ دار اِنت اے راستی ء وشی ءُ آسودگے نہ انت کہ آئی گریڈ ءُ اگدھا چی اِنت؟ بلئے پہ دل ءِ وشی ء شرانت ۔بناربس گشیت کہ کلات ءِ تہا وڑوڑیں افسر ءُ کارمستر کار کن انت ۔کسانیں افسراں ابید مسترانی کرا روگ گران اِنت ءُ آ ہرکس پہ دیم ء دپ نہ کپ انت اے مردمانی پہ چمے گندگ ہم سک وش ءُ شاتکامی یے۔ بناربس ءِ گشگ اِنت کہ مستریں مردم ہمیش انت کہ گُد گور ء نہ کن انت۔وھدیکہ جہلی تبک ءِ مردم کہ جہل ءِ کلب ء کاینت ءُ آواں رنگ پہ رگیں دریس گور ء انت اے گیشتر کلات ءِ کار دارانت ایشاناں تو ھرن ہاف ءِ کلبء دیستگ ایشانی گد تنک انت ءُ جان ء لچتگ انت کہ لس کار کنوکے ایشان پِر کت نہ کنت۔ ہمے ہم بناربس ء نہ داتگ اش ،اے کہتءِ گپ انت۔بناربس ءِ دل ء بژن انت۔
	ہمے چیزانی گندگ ءُ ھیال ء مارا وتی بازیں شک ءُ بے باوری است انت کہ چے بوھگ ء انت ۔لہتیں راز انت کہ آزانگ نہ بنت ۔ باریں اے دپتر ء کہ بناربس پہ کاراں روت اے اسلی کلات ءِ دپتر انت یا دگہ جاگہے ہم است اِنت کہ ہمودا بناربس شت ہم نہ کنت بلئے آگشت کہ آ یک ھدے تاں شت کن انت بلئے انچیں جاگہہ انت کہ آھودا آدیم ء روگ ءِ اجازت نیست۔
	ایشاں بل ہرکسی سرا چم سک انت۔مسال ءِ ھبر ء اگاں آئی ء را دیمترا روگ بل انت بلئے پائدگ ہچ نہ بیت ۔آئی ء رادگہ کار نیلنت گڑا مپت ء چیا لونجان بہ بیت ؟۔تو اے گپ ہم بچار کہ ہرجاہ کہ لکیر کشتگ ءُ گشینتگ بناربس دائم ہمے گپاں گیر کاریت کہ کارگساں ہم کس پہ دیم پترت نہ کنت ءُ ہرچی ءِ دیم ء ڈکے است ،ہمے گپاں وھدے بناربس کتنت گڑا مارا ارمان کنت ۔دومی پریشانی گپ ایش انت کہ ہمے مردماں کہ ہمودا کلات ءِ تہاکار ء  انت مزنیں افسریءُ واک ءِ مالک انت بلئے بناربس ایشان بہ پّجہ آروک نہ انتءُ برے برے نزانت کہ ہمے کلوہاں برگ ء انت اے چی انت ،ءُ پرچا دیگ بوگ ء انت مرچاں آئی ءِ کار پمیشکا باز انت ۔کلام آئیء را وتی جند ءِ کرا داشتگ ءُ ہمائی کاراں کنت ۔اے یک بلاھیں باوری گپے مزنین شرپے کہ کلام آئی ءِ سرا بھیسہ کنت کہ ہرکس پہ دیم ءِ سرا نہ کنت ۔بلئے اد ء ہم دراھین معاملہ سر و چیرانت بناربس تنتگتہ اے گپ ء سرا کچ نہ بیت کہ اے مرد ءِ کرا آئی ءِ را کار وھذمت ء جنگ بوتگ آیا اے پہ راستی کلام انت کہ دگرے ؟؟‘‘
’’اے وڑا چون بیت اولگا مسکرا چیا کنئے! کلام ءِ زنگ ءُ دروشم ہرکسی دیمء پدر انت ۔۔کاف ء گشت۔
	’’اے وڑ نہ انت کاف۔۔۔۔ من توازہ کنگ ء نہ اوں ۔ گپ راستی ء دگہ ء وڑ ء انت ۔من وتی جند ءِ پریشانی ءِ تاھیر ءُ تئی بار ءِ کم کنگ ء پہ دروگ چیابندیں نباور بکن گپ ہمے وڑا گڑ و منج انت چش کہ ایمیلیا ءِ گشت من ترا اے گپاں اے ھانزا ھال دیگ ء آں کہ تو ہم بزانے کہ راستی ء چے بوھگ ء انت آ کہ ماگندگ ء ایں مئے باور اِنت آدرس اسلیں ھکس نہ انت ۔انچو کہ تو بناربس ءِ جست کنگ ء ئے پرے ھانزا اے گپ پہ بناربس ء شری ء  المی اِنت تو سرپد بہبئے کہ ہمابازیں اوست ءُ اومیت کہ تو پہ بناربس ء بستگ انت چش مہ بیت کہ بے باوری ءِ آماچ بہ بنت ۔تو وت دلپروش بئے ءُ آئی ء گیشتر پریشان کنئے پرچاکہ تئی واھگ ءِ پدا کار مہ بیت تو آئی ء انچشیں گپ گشئے پدا منی برات انچکیں گپاں دل ء  کاریت ۔تو زانئے دوشی شپ ء نہ وپتگ پرچاکہ تو گوں آئی انچیں گلگی گپ کتگ ۔آئی ء را تئی اے شگان ء سک تورینتگ ات کہ تو گشتگ کہ آکاسدی چیزے پمیشا تو اے گپاں نزانے بلئے کلات ءِ کاسدی ءِ کار انچش ارزان نہ اِنت آوانی سرا دگہ مردم نشتگ انت آوانی کار ارزان نہ اِنت بلئے تو وتی ھساب ء چارے کہ باریں آئی ءِ اگدھا چے انت۔بلئے کلات آوانی کاران دگہ ڈولے ء رد ءُ بند دنت ۔گندگ ء بناربس وتی کار ء ھب ناکی کنت ۔
	انگتہ اے گپ برے برے گوشاں جِک جنت کہ باریں بناربس اسل ء کاسدی کار ء انت اچ توساری برے برے آئی ءِ گپانی تہا دلپروشی بوتگ برے کانود ءِ پروشگ ءُ لگتمالی ءِ گپ ئے کتگ انت انچش ہم بوتگ کہ اچ من بازین گپے چیر داتگ انت بلئے منی بازیں دل تسلہ ءُ دوستی ء گوں من وتی لہتیں گپاں کنت ءُ سلاہ ءُ مشورا گپت ءُ وتی دل ءِ شک ءُ پک ھرچی زاھر کت انت ۔آ برے برے کلامءِ گپاں کنت گڑا مردم ءِ ھوش گردیت توبگندے زانے پریدہ چہ من کنّنت اِنت آئی کد ی منء نیشتگ کہ کلام ء پہ یک چمے بچاراں بلئے آئی ءِ بابت ء میتگ ء وڑ وڑین گپ شنگ ءُتالان انت ہرکس آئی بابتء وتی وتی وڑا گپ کنت ہر مردم ءِ گپاں گوشدار ے گڑا کلامءِ جتا جتاھیں دروشم دیمء کیت ۔راستی ء کس نہ زانت کہ آچتوریں مردمے مسال ءِ ھبر ء آ وھدے میتگ ء کیت دگہ رنگے ء انت ءُ واتر روگ ء دگہ رنگے ء ۔۔۔وھدے پہ بئیر ورگ ء کیت دگہ ڈول ء اِنت ءُ وپتگ دگہ وڑیں ءُ نشتگ دگہ وڑاِنت۔وھدے گوں مردمے ء گپ ء اِنت دگہ مردمے ءُ بزاں آئی ءِ اسلی دروشم زانگ نہ بیت کہ کجام ھاک ءِ انسانے ،پمشکا مردم ء شک بیت کہ آئیءِ جند دگہ مردمے کہ کلات ءِ تہا اِنت ءُ کس آئی ء نزانت ۔میتگ ءِ تہا مردم ہم آئی ءِ برزی پٹکی ریشانی ساھگ، گپ کنگ ،نندگ ءُ پادآھگ ءِ بابتء برے برے یک گپے جن انت ۔بلئے ایشی کسمت ءِ شری بگش یا دگہ یک چیزے یک اِنت کہ ہرکس گشیت کہ آئی ءِ پوشاک انت ہروھد ء دراجیں ساھیں کوٹے گور ء کنت کہ آئی ءِ پشت ءِ دمبل زمین ء گران اِنت اے گپ اِنت کہ ہرکس وتی تب ، وشدلی ءُ دلرنجی ،دوستی ءُ نا دوستی ءِ پیمء آئی ءِ بابتء تران کنت۔ پدا چشیں مردمے نیست کہ آئی اے مرد ک یک دمانے یا ادارکے ء گیش دیستگ ۔اے دراھیں گپاں بناربس کنت آئیءِ جندء تنی وھدء نزانت کہ ہمے مرد ءِ گپاں بارت ءُ کاریت آراستی ء کلام اِنت کہ دگرے پہ ایشی ء آئی وتی سر سنگ ء جتگ بلئے زانگ نہ بیت۔
’’ من ہم ہمے وڑاسرگنوکاں ‘‘کاف دراھینت ءُ گیشتر اولگا ءِ نزیک ء کنزات۔
	اولگا ءِ اے دراھیں گپ شریں سرپدی اتنت پمیشکا آئی ء را اے ھبر ءِ اھوال رست کہ بازیں مردم ہمے شش ءُ پنچ ءِ تہا گار انت ہما شک ءُ شبہ آئی ءِ دل ء انت ہمااولگا ءُ بناربس ءِ دل ء انت ءُ آہم ہمے راز ءِ پٹ ءُ پول ء سرچر ایت پریدہ ءِ کیس ء ابید دگہ بازیں معاملہ آئی ءِ دیم ء گیشتر پدر بنت ۔
نوں چہ بناربس ء دگہ اومیت دارگ بیکار ات کہ آ پہ آئی ء مزنین زھمے جت بکنت آکلاتءِ تہاروت ءُ کیت بلئے انگتہ آئی ءِ واستہ اے جاورانی گہتری ءُ سرپد بوگ ھاک ءُ پر ءِ بروبر انت بگندے میتگ ءِ مردمانی تہا اے بدیں جاورانی ھلاپ ء تہ ءُ توکاں جہدے جہہ بجنت ،دومی گپ ایش انت کہ بگندے اولگا ءِ دراھیں گپ راست مہ بنت پرچاکہ آ پہ وتی برات ءِ پلہ مرزی ء پرڈولین گپ ٹہینت ءُ مردم ء رد دات کنت اولگا وتی گپ پدا بناکت بناربس دلجم انت کہ آکلام ءِ جند ء شری ء بچہ کاریت پرچاکہ آئی ء  یک رندے آئی ء را دیم پہ دیمی دسیتگ بلئے تو انداز بجن آ بزگ ءِ سر چر ایت وھدیکہ آکلات ءِ کارگساں روت ءُ ہرمردمے گندیت گشنت کہ اے کلام اِنت ۔اے وڑا مردم ءِ جند گنوک بیت گڑا اے دراھیں ھساب وداد کہ آئیءِ کلام ءِ داشتگ انت دراہ سر ءُ چیر بنت من یکرندے جست کت کہ گڑا تراچی ءِ سرا شک انت ءُ وتا پر چا سرچر کنئے ؟ گشی کہ کلات ءِ بازین افسر انچش انت کہ آوانی بابتء گپ کنگ گران انت برے برے آوانی جیگ پچ انت وتی سراں انچش چنڈیں انت کہ دراہ یک وڑ مالوم بنت ۔درستاں چہ گشتر آ اے گپ ء جنت وھدے کلام آئی ء را وتی دپتر ء لوٹائینت ۔آئی دپتر ءِ ھکس ہم منی دیم ء کشتگ ۔بلئے اسل ء اے کلا م ءِ دپتر نہ انت بلئے ہمودا مردماں پہ گندگ ء لوٹائینت ۔اے یک کوٹی یے بلئے یک دارے مزنیں ٹیبلے ء دو بھر کتگ ٹیبل انچو دراج انت کہ کوٹی ءِ اے پہنات ءُ آ پہناتے گپتگ انت یک نیمگے کنڈ ءُ کموکے راھے پچ اِنت کہ یک مردم پہ وارگی گوست کنت بلئے ادا چہ ایوکء توک ءِ رؤکیں مردماں روگ ءِ اجازت انت دگر ء نا۔۔۔ٹیبل ءِ دیمی پچیں جاگہاں ہمامردم کہ وتی کاراں اتکگ انت یا چوکیدار ءُ کلوہ ءُ کاسدی ء کاینت ،ہما ھانی ودار ءِ جاگہہ انت مزنین ٹبیل ءِ سرا ٹوہ ٹوھیں کتاب پچ انت ءُ تو کء ِ مردم ہمے کتابانی وانگ ء دلگوش انت آ یک پارگی یک کتابے ءِ دیم ء نہ اوشت انت ، برے جاگہہ یے بدل کن انت ہمے رو آ ء جاگہہ تنک انت ءُ یکے دومی ء لپاشان گوز انت ہمے مزنیں ڈیسک ء پُش تر کسانیں ٹیبل انت کہ آوانی سرا کلرک نشتگ اانت ءُ نبشتہ ء دزگٹ انت وھدیکہ ایندگہ مستریں افسر آہاں ء ہرچی ہجہ کناہیں انت آنبشتہ کن انت بلئے نباہ کنئے کہ دری مردم ئے ایشانی گپاں اشکت بکنت اے دراھیں کار پہ سک سک ءُ رازداری بوگ ء انت ۔برے برے اگہ کلرک شری ء سستیں گپاں سرپد مہ بیت گڑا وار پہ واری پاد کیت ءُ آئی ءِ کرا روت گوشاں سک دننت ءُ پدا کیت وتی جاہ ء نندایت ء نبشتہ ء بنا کنت ۔پہ ہمے وڑی ایشانی کار روان انت ۔بناربس اے دراھیں اھوالاں چم ءِ وت گندیت پرچاکہ کلام وھدے آئی ء لوٹائینت گڑا آ بیچارگ باریں چنت ساھت یا روچءِ بیل گوزانت ہمودا یک پاد ء واجہ ءِ ودار اوشتاتگ برے برے اے وڑ بیت کہ کلام آئی ء گندایت بلئے جستے نہ کنت ءُ کتابانی پٹگ بنا کنت ءُ آ ہمودا ودار کنت ءُ آ بے ھال انت کہ مردمے اوشتاتگ ۔اے کار ءِ چی پایدگ؟ وھدے بناربس سہب ء مہلہ سر گپت کہ آکلات ء کار ء روگ ء اِنت گڑا من ء سردردے گپیت پرچاکہ اے روچ ءِ برباد کنگ اِنت بے پایدگیں روگ ءُ آھگ نااومتیں کارے آھندگے نینت ،مپت ء برو ءُ بیا۔دومی نیمگا برنزوک ءِ کار چکار انت آئی ء ہرروچ توار کن انت بلئے بزہ کارچی بکنت۔‘‘
ھو! کاف دراھینت’’ بناربس ہمے کار دراتک نہ کنت تاں کہ دگہ کارے ء گچین کنگ مہ بیت۔ انچو زانگ بیت کہ اے جاگہہ ء مردم سک باز کار ء انت ءُ درستاں ء یک جاھے ء دارگ نہ بیت بلئے بناربس ءِ ھانزا بگندے شرتریں کارے دربئیت بلئے پدا ہم آئی پہ من دوکاگد آورتگ ‘‘۔’’ھو! بگندے انچش انت ،اولگا ء گشت منی وڑیں جنکے انچش گوش مالومداری گپ کنت ۔چے راست ءُ چے دروگ ؟پرچاکہ بناربس بازیں گپاں گوں من نہ کنت تئی کاگدانی راستی ء گپ اش اِنت کہ اے کاگد تچک ء تچک کلام نہ داتگ انت اے یک کلرکے ء نبشتہ کرتگ ءُ داتگ انت آ روچ پہ بناربس ء بلاھیں جنجالے کہ اے کاگدانی رند ء شتگ ۔اے گپ ءِ کلرک ناگتہ ترانگ ء کپتگ کہ توکاگدے دیم دیگ ء انت تو اگہ بچارے اے نوکیں کاگدے نہ ئے ایشی ءِ کاگد ہم کہن انت ۔اے پیسرا دیریگیں نبشتگیں کاگدے بوتگ کلام ءِ دست رند (دستخط) ہم ایشیءِ سرا وتی جند ءِ نہ انت کلرک ء وت جتگ انت بناربس گشیت کہ کلام وھدے آئی گندایت گڑا وتی چشمک ء کشیت ءُ ساپ کنگ ءِ بہانہ کنت ءُ آئی ءِ نیمگ ء چماں شانک دنت تاں کہ بزاں آ چشمک ء بگیر ہم ساپ گندایت بلئے بناربس اے گپ باور نہ کنت پرچاکہ کلام چم روچ رھمی ہم پچے نہ بنت آ یک واجے ءِ گندگ ء انت ۔
	اے سست کاری کلات ءِ ھادت انت بناربس ء ودار پرماھگ ترا انچو ؟ پدا کاگد دیریگیں نبشتگیں ہمے واستا تئی دل پہ بناربس ء ھراب بوتگ کہ آ دیر کنت بلئے چش نہ اِنت اے پہ زانت اے وڑ کن انت تاں کہ آئی ءِ شرپ کم بہ بیت کلرک ءِ ھانزا اے گپ ارزان انت کہ گشت برو اے کاگد ء چہ کلام ءِ نیمگ ء پہ کاف ء بلئے بناربس ءِ ھانزا اے کار اینکہ انت کہ آ پہ بے تہبلی گشیت ئے بناربس ارس ءُ ھمپان روگ ء کیت کاگد ء چارایت ھیال کنت کہ چے بکناں گوں من مشورا گپت برے دل ء  گشیت کہ کاگد ء سر بکناں کہ مہ کناں آئی ءِ واب شتگ ۔یا بوٹانی دوچگ ءِ کار ء کنت بس ہمیش دراہ گپ ترا گشت انت پدا ہم تو وت بچار کہ ایمیلیا ءِ بابتء چے ھیال کنئے ’’گڑا کاگد چون بنت کاف جست گپت ۔۔۔
	کاگد کپتگ انت من پہ واربزگی آئی منت ءُ لیلا کناں گڑا ھپتگاں پدا اشاں بارت ءُ دنت بازیں چیزاں آمنی گپاں زورت بلئے من دیستگ ءُ جیڑتگ کہ آدگہ ھیالاں انت مسال ءِ ھبر ء ۔	
	آئی ءِ واھگ چی انت ؟ آکجام راہ ء روگ لوٹیت آیا من ء پشت ء یل کنت ؟ آوتی کتگیں کاران پرچا پشومان انت ؟ پرچا ازیتگ ءُ ترس ءِ آماچ اِنت؟ اگہ تو بچارے مئے چپ ءُ چاگرد ء ہرکس ہمساھگ وتی وتی کاراں دزگٹ انت؟ باریں آ پہ مئے ھانزا جہد ء نہ اِنت ؟ ایشی ءِ ہچ لوٹ نیست ؟ ایشی چہ آئی ءِ تہا نوکین توانے نہ ایت برے برے من گل ء بال باں یا من وتی دل ء مزن گنداں اے وڑین براتے دیم ء مردم ءِ دیمپان اِنت بلئے وہدے آ چہ کلات ءِ کمپان ء در کپیت دلپروش ءُ بیزاری اِنت اے چیز ء نہ چاریت کہ آ ہما مردمانی رم ءِ تہا انت آوان ء کلات ءِ تہا روگ ء کس مکن نہ کنت آ افسران گوں دیم پہ دیم بنت آئی ءِ سرا بیسہ کنگ بیت آ ہما کوٹی ء توگیں روچ ء نشتگ کہ ہمود ء کلام کیت ءُ نندیت ۔بلئے وہدے لوگ ء کیت پژ مردگ اِنت ۔باید اِنت کہ مارا بگل بکنت وش گپی بکنت دلپروش ءُ دمبردگ اِنت گشئے یکے ء ردے لٹ گپتگ ہرچی ءِ سرا شک انت ئےِ ۔بے باورانت بس ایوک ء موچی ءِ کار ء وش انت کاگدءُ کراچاں لوگ ءِ کنڈاں چگل دنت اے گپاں مادائم آئی ء گوشاں کہ چش مکن کاگداں انچو پہ دیم دور مدئے گار بنت بلئے آ مئے گپاں کجا گوشدارایت تنا وھدے کہ آ ہوش کنت کہ دیمی روچے ء پدا کلات ء روگی انت گڑا دہ دہ کنت ءُ کاگدان بارت سر کنت کسے چہ کلات ء آئی ء را گپے مہ گیشت۔‘‘
تئی دراھیں گپ ءُ ھبر وتی جاگہہ ء راست انت ترا شاباش اِنت کہ تو آئی ء شریں پنت ءُ سوج کنئے ‘‘
	‘‘ اناں‘‘ اولگا ء گشت گپ آ نہ اِنت کہ توسرپدئبے بناربس ءِ مشکل اش اِنت کہ آ نہ زانت کہ کلات ءِ تہا چی بوگ ء انت ہما دپتر ء روت ءُ کیت بلئے مردماں نزانت ،کلام ءِ کلہاں کاریت بلئے نزانت کہ کلام ءِ جند کجام مردم اِنت ہرکس کلام ءِ وڑا اِنت ءُ ہمائی ءِ وڑا کوچنڈگ ء اِنت پرچاکہ ہرکس ہمے گپ ء سرپد اِنت کہ کلام ءِ ھاسیں ھادتے کہ یکے نندگ نندگ ءِ وابین بوگ ءُ کوچنڈگ انت ،گڑا دراہ ہمائیء گیگان کنگ ء انت ۔اد ء ترا یک مردمے ءِ ھال ء دیاں آکلات ءِ تہ اسکریٹری اِنت دراجیں مردے کہ نامے سارڈونی انت ،ردی ء لہتیں مردم ایشی ء سارٹونی گشیت روچ ءِ مروچی لہتیں مردم ہمے بدگمانی ءِ تہا انت کہ اے مردم اسل ء کلام ءِ جند اِنت ۔توبگندے دیستگ من یکرندے دیستگ یک روچے مردمے ء بناربس ء را گشتگ کہ ہمے مرد کلام انت نوں بناربس ء را گشتگ کہ ہمے مرد کلام انت نوں بناربس ہم چہ ہما روچ ء ہمے وسواس ءِ تہا کپتگ کہ ایشیءِ اسل نام کئے اِنت ءُ آئی ءِ گپ چکی گپ نہ انت ۔چرچاکہ آئی ءِ گپاں وزن است ہرکسء اے گپ گشتگ کہ اے مردک کلام اِنت ۔آئی الم بازیں دروشمءُ ھادت چارتگ ءُ اے گپ جتگ ۔بلئے بناربس اے گپ ء ہرکس پہ دیم گوں جت نہ کنت گریب ترسیت اگہ گپ ڈن ء دراتک گڑا آئی ءِ جند بدنام بیت ۔آئی ءِ نوکری ء پچ گرانت پرے ھانزا آ اے ڈولیں اندیم ءُ ڈبتگیں راز ءُ گپانی شوھاز ءِ زیات جہد کنت بلئے آ وتی دل ء بے توار نہ انت من نہ گشاں آ لگورے آئی ءِ دل ڈڈ اِنت آبے اے ڈولیںءُ گاریں ءُ چیز داتگیں گپانی جست ءُ پد انت ’’ من تئی گپاں پہک کنگ ء اوں ‘‘کاف ء درائینت ۔منی ھیال ء بناربس تنگہ کسان اِنت ءُ آ اے معاملہ سرپد بیت نہ کنت پدا آ ترسیت ءُ ہمے سوباں گپاں شر کشت ءُ گشنت نہ کنت۔پمشا آ تئی کرا گپ جنت بلئے گپ ء تچک نہ جنت ۔
	بچار واجہ کار ءُ اگدھ دارانی بیم ء ہروھد است اِنت ءُ اے رد ء ترا آئی ء دلبڈی دیگ لوٹیت تاں کہ آ دلاور بہ بیت من ء اے گپ ء اتراز نیست کہ اگہ یک واک ء اگدھا ءِ سک شر انت گڑا چہ آئی ترسگ ہم بیت بلئے اد ء گپ آتکگ ایش انت کہ بناربس کسانین بچکے آئی ءِ تجربت اینکس ہم نہ انت کہ آ چہ اے میتگ ء ڈن ہچ جاہ ء نہ شتگ ۔آئی ءِ گپ ءِ سر ا سد در سد باور بیت نہ کنت ۔آ ہرچی ء وتی وشی ءُ ملوری ءِ جزباتاں گوں توا ر کنت ۔من ہمے سرپد باں کہ آئی ء من ء ہم کمے رد داتگ پرچکہ من آئی ءِ سرا سک باز بیسہ کتگ ءُ آئی ءِ آسر اے بوت کہ منی دراھیں اومیت ءُ اوست پُرشت انت۔
	اولگا ہچ نہ گشت کاف ء وتی گپ برجاہ داشت’’ اے گپ نام من ءُ ناکہ پہ توارزان انت کہ تئی برات ءِ بابتء اے ڈول ء ھبر بکناں بلے من ترا گشاں کہ وتی مہر ءُ دوستی ء ابید ہم ہر چیز ءِ دومی پہنات ء بچار گوں، اے ھبر ء پگر بکن کہ اے آئی ءِ ھانزا بلاھیں شرپے کہ آتاں دپتر ءِ تہہ ءُ توکاں روت ءُ آئی ء رابیوریکیں بزاں ودار ءِ کوٹی ء نادینتگ بیت دیم ء تو گشئے راہ بندانت یا پہ زور بندکنگ بوتگ بلئے آ ہمت بکنت دیم ء ہم شت کنت من ء تو ہمودا ہم شت نہ کناں تو اے گپ ء ہم بزور کہ آگوں جہلی تبک ءِ کلرکاں گوں گپ کنت بلئے اے ھبر ء ہم کہ ہمت بکنت دیم ء ہم شت کنت من ء تو ہمدا ہم شت نہ کناں تو اے گپ ء ہم بزور کہ آ گوں جہلی تبک ءِ کلرکاں گوں گپ کنت بلئے اے ھبر ء بزاں جہل ءِ تبک ءِ اپسر ءِ سیادی گوں وتی مسترین ء ہر ھال ء بیت اِنت ،اگہ آ نہ گیشت ءُ گپ چیر دنت بلئے جست ءُ پرس ء ھانزا دگرے ءِ کرا راہ دات کنت اے کہ وت ء کلام گشت ایشیءِ چشیں بلاھیں بالادے نہ بیت پہ کسانیں چہرگے ءِ جنگ ء مردم اسلی مردم بوت نہ کنت بلئے بناربس وتی ترس ء ایشی ء پہ ردی کلام پہم اِت ۔اے بگندے افسرے ہم مہ بیت یک دوٹکہہ ءِ مردمے بیت کنت بلئے وھدے بناربس ء گندی وتی ازمکاری ء چہ آئیءِ چماں وت ء را بلاھے پیش داریت برے پہ وڑے سک سک گپ کنتءُ کتاب ء پچ کنت ءُ وت ء دزگٹ کنت یاکہ وتی ایدگہ سرپران انچش پیشداریت کہ بناربس آئی ءِ گندگ ء لپرز گ ءُ آسیگ بیت، آ گیشت کہ ہمیش انت کلام ۔۔۔گڑا منی ھیالء اے بناربس ءِ وتی ردی انت آئی ء را کمے پشت ءُ دیمء روگ لوٹیت ءُ اے بیم ءُ ترس ء پشت ء مرگ بکنت ہمے سبب ء آئی ءِ دلء ہرچی ءِ رنگ بدل انت دگر ء بل بناربس گیشت کہ اے کاگد کہ چہ کلات ء کاینت کہن ،درتگ ءُ دگرانی دست ء نبشتہ انت بلئے منی جند گواہ اِنت کہ وھدے من ہمے کاگد کش ات ءُ سپرٹنڈنٹ ءِ دیمء پچ کت گڑا آئی جند ء ابید آئی ءِ لوگ بانک ء ہم اے گپ ءِ راستی کرتگ کہ اے کلام ءِ دست رند اِنت نوں تو وت بچار وھدے سپرٹنڈنٹ یک گپے ءِ راستء باور کنت ءُ من اِیت گڑا آ انچاھیں کاگدے بوت نہ کنت ۔‘‘
’’انچو سپرٹنڈنٹ ء ہمے وڑ گشت‘‘ اولگا جست کت’’ ھو! ہمے وڑا‘‘ کاف ء پسو دات۔
	’’گڑا دگہ چے ! من بناربس ء الم ہمے وڑ گشاں ءُ اے گپ ء چے آئی ءِ دل ڈڈتربیت‘‘ اولگا اشتاپی گشت کاف جواب ء گشت ’’ اے گپ ءِ گشگ ھاجت نہ انت آئی ء را بگش کہ تو شر کنگ ء ئے بلئے انگہ گیشتر دل ء مزن کن ءُ دیمتر ء کنز ءُ گڑا آئی ء گیشتر مستری رست کنت ۔اگہ تو یک مردمے ءِ چماں گوں پچے ء بندے تو آئی ء را ہرچی بگش کہ چماں پچ کن ءُ بچار آ ہچ نہ گندیت ۔آہما وہد ء گندی پچ ء پچ کنئے ۔اے گپ بناربس ء کمک دنت کہ آوتی چماں پچ بکنت پہ سرجہلی ءُ ترس ءُ بیم ء جوانیں کار نہ بنت باید اِنت کہ آئی ء را اے موہ رستگ گڑا ایشی ء پہ شری کارمرز بکنت۔
	’’اے گپء بے ھال مکن کاف کہ بناربس ءِ دیم ء بازین جنجال انت تو وتی دل ءِ گپاں جنے بلئے مئے دلء پہ اد ءِ اتھارٹی ءُ ُواجہ کاراں بلاھیں عزتے است‘‘ ’’ایشی کس عزت نہ گیشت’‘‘ ۔۔کاف ء پسہ دات۔’’اے چہ بے عزتی ء گندہ ترانت عزت ایشی ء نہ گش انت کہ ترا جاگہہ یے لوٹاینگ بیت ءُ یک پادے ء اوشتارینگ بیت تئی پاد ترس ء لرزگ ء انت ۔ڈن ء درکائے تئی دل نہ گشیت کہ آئی ءِ داتگیں کاگد دز بجن ۔تو وت ء ابربجے گڈا چے ؟ بزان تراعزت نیست تو وتءُ دیمءِ مردم ءِ دست ء وت ء بے عزت کنائینگ ئے ۔بلئے اے دراھیں کارانی تہا اولگا تئی ہم گناہ است انت ۔من تئی سرا ہم ایرا دگرگ ء وت ء داشت نہ کنیں تو باید بناربس ء را اے کسانین امرء کلات ءِ کاراں راہ مداتیں۔تو باید انت آئی ء را چہ اے کار ء گرءُ دار بکتیں انوں آ وتی کسانی ء کم ھگلی ءِ سوب ء اے کار ءِ ھمر اہ نہ انت۔
	’’ھو! کاف تئی راست ا نت ۔اے گپ ءِ سرا من وت وتی دل ء ملامت اوں من وت ہم نہ لوٹیتگ کہ آ کلات ء بروت بلئے آئی ء را وتی شوک ء برت ۔منی جند ءِ ساہ وتی دراھیں زور ء جت انت،پہ گشگ،دارگ، ھبر دیگ،درست ،بلئے آسرپد نہ بوت ۔گڑا من چے بکتیں ،تو مئے رنج ء بگندے سرپد نئے ،پمیشکا تئی دل چما بز انت بلئے تو پریدہ ء جست بکن بگندے آئی تر اگشتگ۔‘‘
’’دگہ ہچے نہ گشتگ بلئے تئی نام ء ِگرگ ء باھند کنت‘‘ 
’’گڈا مہمان جاہ ءِ بانک ء ؟‘‘
’’اناں ،آئی ہم ہچ گپ نہ کتگ‘‘
’’کس ء ہچ نہ گشتگ۔‘‘
’’ھرام بات ۔کس ء گپ نہ کتگ۔
	’’ سپاھیں ھبر ء کس نہ کنت؟ آپرچابگش انت کہ مئے چے جاور انت زانگ ء ہرکس زانت بلئے پہ زانت گپاں چیر دینت یکے گپ ء برے پہ وڑے جنت چیزے ء دروگیں ھال ہم تالان کتگ انت چیزے چہ وت ء ءُ وت ساچیں گپ ،ہرکس چماچہ گیش اے بابتء گشئے سرپدی انت۔ بزان ماوت نزاناں بلئے مہلوک زانت۔‘‘
	 بلئے اے ھبر ء را چے پائدگ ،مہلوک ءِ گپاں گوشدارگ ء تو ہم چہ مادور بئے پرچا کہ کوم ءِ دپ دارگ نہ بیت بلئے تو من ء  گناچگارے سرپد بئے بناربس ءِ کاراں بے ھال کنئے بلئے مروچیگیں سرشپ ءِ اے دراھیں گپ ءُ تران ءِ تہا باید انت ترا اے گپ ءِ بابتء ہم سرپدی بدیاں تاں کہ تئی دل ء چہ بناربس ء سک باز مٹ ءُ بد مہ بیت ‘‘ بگندے ایشیء چہ تو مسلئے گوں ماتپاک بکنئے یا وتی راہ ء بدل بکنئے بلئے من ء بگش تو پکائی ء لوٹے کہ ھال دیگ بہ بئے ۔
’’تو اے گپ ءِ جست ء پرچا کنگ ئے ؟ اگاں المیں گپاں گڑا منا ھالے بدئے، دگہ جستے لوٹیت‘‘  کاف گشت۔
	’’بگندے تئی سرا سہر بہ بیت ؟ اولگا گشت تو بگندے مئے معاملہء تہا بہ کپے، ترا ہم گناھے نیست کہ مپت ءِ ھدا تہا بہ کپے ترا ہم گناھے نیست کہ مپت ءِ ھدا تہا بہ کپاں انچش کہ بناربس بزگ۔۔۔۔؟ 
’’تو اے زالبوالی گپاں بل ، من ء کس ء نہ ترسیت زوت بگش چے گپئے ؟ چے معاملہ انت؟‘‘۔
	اے گپ ء ھبردار ببئے ۔تو وت شری بچار !ہرچی اے کلات ءِ گپ ءُ تران سادگ ءُ بے مانا نہ انت ۔کلات ء یک ٹوھین افسرے است کہ آئی ءِ نام سارٹونی انت’’ ھو ھو! من ء یات اِنت۔ آئی ء منی اد ءِ آرگ ءِ ھانزا جہد کتگ ،’’ من ء باور نہ کنت کہ اے چشیں نیکیں کارے بکنت تو بگندے سارڈونی ءِ گپ ء ئے اے سارٹونی اِنت ۔۔۔‘‘ آئی ءِ نام ءِ تہا ’’ٹ‘‘ نا ’’ ڈ‘‘ کیت اِنت ‘‘اولگا گشت ۔
	’’ھو! ہمے وڑ اِنت آ سارڈونی اِنت ‘‘کاف درائینت ۔’’راست گڑا من سارٹونی ءِ گپ ء اتوں ۔اے مرد کلات ءِ تہا ٹوھیں نامے داریت ۔بلئے کس ء گوں ہور ءُ تور نہ بیت ءُ ہرکس اشی پجہ نیاریت کساس سہ سال ساری من اے مردک دیست ۔آروچی ۳ جولائی اِنت ءُ فائر بریگیڈ ءِ ادار ہ ءِ نیمگ ء یک مراگشے اڈ دیگ بوتگ ات ۔اے مراگش ءِ تہا لازمی ات کہ کلات ءِ نیمگ ء کماشے ساڑی بہ بیتءُ اے کار ءِ ڈبہ سارٹونی ء وتی کوپگ ء زرتگ ات پرچاکہ فائربریگیڈ(آس توسوک) ءِ ھانزا نوکیں انجن بہر ءُ بانگ بوگی ات ۔سارٹونی اے کار ءِ ھانزا دگرے ءِ ھانزا اتکگ ات پرچاکہ کلات ءِ کارکنوکیں افسر مدام ہمے وڑین انت وت ء چیر دینت مہلوک ءِ دیم ء کپگ نہ لوٹ انت ۔سارٹونی چہ کلات ءِ نیمگ ء انجنانی بھر ءُ بانگ ءِ کارپد دلجمی سرجم کت۔اے مراگش ءِ تہ ء کلات ءِ بازیں اختیاردار ءُ کارکنوکاں بہر زرت سارٹونی دیم ءِ مردم ات ۔آ کد ء کسان گندگء نازرک ءُ شریں مردمے ءِ وڑا ات یک چیزے ء دراھیں مردم آئی ءِ نیمگ ء دلگوش اتنت کہ آئی ءِ پیشانی ءِ کرچک، ایشی ءِ دیم ء کرچک سک باز اتنت ءُ چہ ہرکس ء جتا۔ اگاں بچارے آئی ءِ امر چل سال ء گیش نہ بوت بلئے من اے وڑیں کرچکیں پیشانی پیسرا کدی ندیستگ ات ۔
	اے مراگش ءِ بہر زورگ ءِ ھانزا من ءُ ایمیلیا ھپتگے ساری وتی تیاری سرجم کتگ ات۔مانوکیں پچ گور ء کت آئی ء ِ جامگ سک براہ دار ات ۔مات ء چنت رند ء آئی ءِ پشک ءِ دوچ ءُ لیس پہ براہ داری مانکشتگ اتنت۔پدا آشپی من پہ کینگ بازگریت بلئے شپ ء بریج این ءِ بانک مئے لوگ ء آتک ’’میتگ ءِ مہمان جاہ ءِ بانک شمے لوگ ء آتک، پرچا ؟‘‘ کاف جست کت ’’ھو! آمئے کہنیں بچاروکے ات چش دزگہار ء روگ ءُ آھگ است ۔آئیء وتی گور ءِ ہار کشت ء من ء دات تاں کہ منی دل تسلا بہ بیت ۔اے ہار گران بہا ات ءُBohemian Garnets ءِ جوڑ کتگین ات وہدے سہب ء ما ساڑی بوت ءُ روگ ءِ چن ءُ لانچ سرجم بوتنت گڑا مئے پشت ء پہ مسک آئی درائینت کہ مروچی ایمیلیا پہ وت دشتارے کارایت گوں گڑا نہ زاناں من دل ءِ مسد وت سرا وت گار بوت ءُ من وتی گٹ ءِ ہار کشت ءُ ایمیلیا ءِ گور ء دات ۔من ء مروچی آئی ء ِ چہر ءُ دروشم سک دوست بوھگ ء ات منی دل ءِ دراھیں ھسد چہ آئی ءِ ھلاپ ء دراتک انت ءُ من آئی ءِ نیمگ ء وتی سرجہل کت ءُ آئی ءِ مستری ءُ شرپ پہ دل کبول کت بلئے کہ آ پہ رنگ ڈولدار نہ ات بلئے آئی ءِ مروچیگیں دروشم ء ہرکس لاچار کت کہ آئی ءِ شرتری ء پہ دل بہ منت ۔’’ پدا لیزمین ءُ آئی ءِ زال ہم مئے کرااتک انت تاں کہ مئے ہمرائی ء مراگش ء بروانت‘‘
’’لیزمین اے چون؟’’ جست کت‘‘۔
	’’ھو! ہرکس پما گنوک ات پرچا کہ اے مراگش اچ ماابید ہچ وڑا بندات نہ بوت آئی ءِ سوب مئے کماش ات پرچا کہ منی پت فائر بریگیڈ ءِ محکمہ ء سیمی تبک ءِ ھاسیں مردمئے ات۔
	’’پت ءِ جست ء مکن ۳سال پیسر ءِ گپ انت کہ آئی ء ساری پت اے وڑا نہ ات بلئے وہدکہ ہارن ہاف ’’heran hof‘‘ ءِ آس ءِ توسگ ءِ وھداں آئی یک زنڈیں مردکے کہ نامے گالٹر ات پہ بڈھ زرت ءُ چہ کوٹی ء ڈن کشت آس ءِ سبب ء تہاگٹ بوتگ ات گالٹر بڈھ ء کنگ نہ بوت کہ پت ء ِ اے ھال بوت‘‘ 
	ہمے دمان ء کاف دسیت کہ ایمیلیا دومی کوٹی ءِ تہا وتی مات ءُ پت ءِ ورگ آورتگ انت ءُ آوان ء دپ ء دیگ ءِ کاراں دلگوش اِنت ۔آئی ءِ پت پیسرا وتی سوپ ءُ ورگاں گلاٹگ لوٹیت بلئے آ پیسرا وتی مات ء دیگ لوٹیت پرچاکہ (Reheumatism) ( جوڑانی نادراہی) سبب ء وتی دستاں سرینت نہ کنت ۔
	’’ھو! گڈا گوشدار اے گپ ء ۳ سال بیت مراگش ءِ بندات بوگ ء سہ ساھت پیسر مزنیں مردمانی چھوکائی ات جگاہ ات ءُ دراھیں کش ءُ گور ءِ میتگانی مردم اتکگ اتنت منی پت سک وش ات ۔نوکیں انجنانی گندگ ء آئی ءِ دل ء گرکے جتگ ات ۔پدا آئی مارا یک پہ یک انجنانی کارءُ چیزانی بابتء سرپد کت بناربس آئی ء انجن ءِ نزیک ء برت ۔ایوک ایمیلیا یکیں کس ات کہ آئی ء انجن ءِ پہ ھب نہ چارایت اتنت ۔آ یک کرا اوشتات ءُ کسے ءِ مجال نہ ات کہ آئی ء گپے بگشیت من تچان ء آئی ءِ نزیک ء شت ءُ گپ ءِ جہد کت بلئے آئی ہچ ھبر نہ کت ۔ہرنیمگ توارے ات ءُ لہتیں باجا ء وڑیں توارے چہ کلات ءِ نیمگ ء پیداک ات مانزانت کہ سارٹونی نزیک ء انجن ءِ پشت ء اوشاتگ ءُ چارگ ء انت کہ ایشی توار بہ گیجیت پدا اے دیوانے ات شاتکامی ات ء ہرمردم ء اجازت کہ ریشان دست جت بکنت پمیشکا ہر نیمگ ء شور ءُ جگاہے تالاں ات ۔پرے ھانزا اے جہکا جسک ءِ تہا کسء نزانت کہ کئے کئے اِنت ءُ چے کنگ ء انت پمیشکا ماہم نزانت کہ اے مردک سارٹونی انت یا دگہ کسے ’’آسارٹونی اِنت‘‘ لیز مین منی پت ء را مردکے ءِ نیمگا دست ٹال کت ءُ دلگوش دات ۔وہدے پتء آدیست گڑا پہ احترام وتی سرے جہل کت ءُ مارا ہم پرمانے کت کہ انچو بکنے پرچا کہ مئے پت ءِ دل ء سارٹونی بلاھیں مردمے ات ءُ آئی ءِ فائربریگیڈ ءِ محکمہ ءِ کارو چست ایراں بلاھیں دستے ھوار ات ۔ مئے لوگ ء وڑے نہ وڑے ء آئی ءِ نام گرگ بوت ءُ اے پیم مئے واھش ات کہ ما اے مرد ء چم ءِ وت بگندیں ۔
	آدمان ء سارٹونی مئے نیمگ ء دلگوش گور نہ کت ۔انچش کہ ٹوھیں مردمانی کارانت ۔آئی انچش پیش داشت کہ آ وتی جند ءِ کاراں دزگٹ اِنت ۔دگہ بازیں اپسر ءُ کارندھ است ات آدراہ گوں مہلوک ء ھوار تور بوتنت ۔بلئے سارٹونی وت ء را یکسر کنڈے داشتگ ات ءُ کس ء گوں ھبر ءُ ھالے نہ کت ۔اگہ کسے ء بلوٹنت انت کہ ہم آئی ء وتی دیم انچش کت کہ گپے نہ ات بلئے ما دسیت کہ آ یکوئی ایمیلیا ءِ نیمگ ء روک روک ء چارگ ء اِنت ماگڑا پدا ایمیلیا توازہ کت کہ آئی ء پہ وت دشیتار درگیتکگ ما سک گل اتنت بلئے ایمیلیا بے توار ءُ جاک ءُ ھبر ء کپتگ ات پدا بر نزویک درائینت ایمیلیا سارٹونی ءِ ھشق ء گنوک انت‘‘ چش کہ آئی ء را وتی دپ ءِ سد نیست ات ءُ انچش پہ دیم گپے کشت انت ۔بلئے ماوتی دل ء ہم سرپد بوتیں کہ آئی ءِ گپ راست انت ۔برحال آروچ و شپ گوں مزنیں وشی ئے ء گوست انت‘‘
’’گڈا سارٹونی ءِ کسہ چون بوت‘‘ کاف جست کت۔
	’’ھو! اولگا گپ برجاداشت ۔من آئی ء را ہر نیمروچء دیست کہ آ انجن ءِ شافٹ ءِ سرا نندوک ات ءُ تاں کہ کلات ءِ سواری آئی ءِ رندا اتک ۔آئی برز ء کار ءِ وھد ء منی پت ءِ نیمگ ء ھم چم چست نہ کت ءُ نہ چاراِت۔‘‘
	’’ تئی گپاں انچش مالوم بیت کہ سارٹونی ءِ بلاھیں عزتے شمے دل ء بوتگ گڑا باریں دگہ گپ ءُ ھالے کت ‘‘’’ھو! شرگشے ‘‘اولگا پسہ دات’’ دومی سہب ء ما دراہ چہ واب ء جہہ سرا اتین وہدیکہ ایمیلیا بلاھیں گریوگے جت ءُ دراہ پاد کت اِنت ۔من تچان ء آئی ءِ کرا شت انت چاریں کہ آ ارس و لمپ انت ءُ کھڑکی ءِ دپ ء اوشتاتگ آئی ءِ دست ء کاگدے ات کہ مردمے ء آورتگ ات ءُ وت ڈن ء وداریگ ات کہ گوں ایشی ءِ پسہ ء واتر روت ۔کاگد ء سک باز نبشتہ نہ ات ءُ ایمیلیا ء ونتگ ات ءُ آئی ءِ دست ء مشت ات گڑا من کاگد چہ آئی ءِ دست ء گیپت ءُ ونت بلئے ہما دمان ء ایمیلیا زھر ء کاگد چہ منی دست ء چامپ اِت ء چنڈ چنڈ ء درت ءُ دیم ءِ مردک ءِ دپ ءُ دیمان جت ۔ ہما روچ ء چے مئے بھت ءِ کپگ ءُ شومین روچے بنا بوتنت ۔جی واجہ ! من ترا گشگ اتوں کہ کاگد من ونت ۔ایشی ءِ دیم دیوک سارٹونی ات ءُ آئی ایمیلیا نبشتہ کتگ ات کہ ہماجنک کہ آئی ء ڈولداریں ہارے گور ء بوتگ مروچی ہرچنت زوت بوت کنت ۔ہارن ہاف ءُ آئی ءِ گندگ بیت پرچاکہ کہ پہ اشتاپی جاگہے روگی انت ۔کاگد مہر ءُ مھبت ءِ لبزان ھورک ات ایشی ءِ وانگ ء مردمے سرپد نہ بوت بلئے بد تمیزیں وڑے ء نبشتہ ات اگہ کسے ء ایمیلیا ندیستگ ات گرا اے کاگد ءِ وانگ ء پد آئی ءِ بابت ء لیکہ ھمے بوت کہ آبدکاریں جنکے بگندے سارٹونی ہمے ھبر ء زھر گپتگ ات کہ ایمیلیا ءِ چارگ ء آئی ءِ چہ کار ء جند ءِ ھوش ء برتگ ات بگندے سارٹونی ایمیلیا ءِ ودار نشتگ ات ءُ وتی کلات ءِ روگے مہتل داشتگ ات ۔سجہیں شپ ء آ پہ بے کراری نشتگ ءُ سہب ء اے کاگدے راہ دات ۔آئی ءِ کاگد ء ایملیا برانز گپتگ ات آئی ءِ ترس ءُ بیم دراتکگ ات پدا آئی کاگد ءِ آروکیں مردک بد ء رد کت ءُ چمودا گلینت ‘‘۔’’ھمیش اِنت واجہ کارانی کار زانگ نہ بنت‘‘ کاف ء دراھینت’’ گڑا تئی پت پریشی سک رنجنتگ پرچاکہ اے ایملیا ء ِ بے عزتی نہ اِنت بلکہ سارٹونی وڑیں مردمے ء اے ڈولیں کار زیب نہ دننت ءُ بایداِنت چش مہ کتنے اے وتی تاگت ء ِ ردیں وڑے پیشدارگ انت۔‘‘
	’’ بس کن۔ایملیا آمینگو چارگ ء اِنت اولگا گشت ۔ایملیا نان ورگ دیگ ء چہ چٹتگ ات ءُ وتی مات ءِ پچاں بدلینگ ء دزگٹ ات ۔آئی ءِ پت وداریگ ات کہ آئی ءِ باریگ ہم کیت بلئے آئی زال گیشتر وتی کارانی وت کنگ ء بزگ تر ات ۔گران تریں کار پیر مرد ءِ پادانی چپلانی در کنگ اتکہ آئی ءِ پاداں گوں لچیتگ اتنت آ ھچ وڑ ء در نئے آھگ ء اِتاں ۔بلاھیں جہدے ء رند اے چِپل در کنگ بوتاں ۔
’’ تو نہ زانئے کہ ایشی ء پد آئی ءِ ترندی مئے سرا چے بوت کن انت ہارن ہاف ء نہ روگ ءِ ہچ مسلہ نہ ات بلئے مستریں جنجال ہمے بوت کہ آئی ءِ کاسد ءِ بے عزتی ءُ ایشی ء را سارٹونی یک بلاھیں جرمے جوڑ کت ءُ مئے تیوگیں کہول ہمیشی ءِ آماچ ءُ ڈہ دار کنگ بوت ۔
	’’چے گشئے؟‘‘ کاف ء برزیں توارے ء گشت کہ ایمیلیا آئی ء راتوار ءِ جہل کنگ ءِ گشت ’’ گڑا تو ہمے گشئے کہ تئی گہار پہ ہارن ہاف ء سارٹونی ءِ ھانزا بہ شتیں۔‘‘
	’’اناں ھدا مکنت کہ من اے وڑیں ھیالے دل ء بیاریں ہرکس وتی دل ءِ تب ء انت ءُ ایمیلیا نہ شت ۔اے آئی ءِ وتی مرزی اِنت بلئے آئی ءِ اے فیصلہ یک بلاھیں ھبرے بوت اگہ منا یکے ء کاگد بداتیں من المم نہ شتاں پمیشکا من اے گپ ء وشاں کہ آ نہ شت ۔باریں پرچا لوٹاھینت ءُ چے کن انت ۔من ء تاں باز ترسیت۔دگہ جنکے بہ بوتیں آئی اے گپ ء را انچش پہ دیم گار کت ءُ بگندے بہ شتیں انچش کہ سارٹونی ہم آھود ء چہ شتگ ۔بلئے ایمیلیا ہچ نہ کت آئی ایشی ءِ را بلاھیں بے عزتی مارایت ءُ دمان ء وتی برداشت ئے یلہ دات ۔اے پیم ء ہچ وکیلے نیست ات کہ سارٹونی ءِ کیس مارا شریں وڑے ء مدت کت بکنت کہ آئی ءِ کاگد ءُ کاسد ءِ بے عزتی بلاھیں گپے ات۔‘‘
	’’ایشی ءِ تہا سزا ءُ وکیل ءِ چے گپ ؟ اے جرم ءِ جند ءِ بندات سارٹونی وت کتگ ات شمئے چے گناہ ؟کاف ء گشت۔
	’’تو راست گشئے تو یکیں مردمے کہ مئے ھبراں سرپدبئے ءُ ھکیں گپ ء کنئے ایندگہ سجیں میتگ یک بناہ اِنت۔ سارٹونی دگہ وکیل ءُ سزا ءُ عدالت نہ کت بلئے آئی مئے سجہین کہول ء را انچیں بیرے گپت کہ آئی ءِ جست نہ بیت من اے گپ ء ترا پریدہ ءُ کلام ءِ مسال ء سرپد کت کناں پرچا کہ آوانی معاملہ ءُ سارٹونی ءُ ایمیلیا ءِ معاملہ ہمدپ انت بگندے اے گپ پہ تو گران بہ بنت۔بلئے دوھینانی کڑی یکجاہ انت ۔بلئے یکے ءِ جاور ء تو سرپدے ء دومیگ ء نزانتکارے بلئے پہ ھکیں انساپ ء المی انت کہ مردم دوستی ءُ نادوستی ء تہا میاریت ۔
	’’اناں اولگا ۔تو کیس کنگ ء ئے پریدہ ء تو پرچا تہا کارے آئی ءِ دگہ جیڑھے شمے دگرئے آئی ء بل وتی گپاں بکن‘‘ ’’ وت ء دلوارگ مہ کن ۔من زاھین اگہ ایشاں یک چمے پچارے گڑا تئی واستا برداشت گراں انت بلئے من گشت کہ دوستی ءُ نا دوستی ء چہ برزتر بچار! آ دوھیں جیڑھاں اگہ بچارے من نہ گشاں کہ سد درسد یک انت پریدہ توسیپ کرزایت بلئے اگہ یکے ء آئی ءِ سرا زھر کیت گڑا دگہ ہچ مہ کنت آئی ءِ سرا بہ کندایت ھنچش کہ من آئی ءِ سرا کندات ۔بلکہ ٹہک دات بلئے اے کندگ پہ ھسد ءُ تاوان مہ بیت بلئے ایملیا ءِ سرا مردم ء بدکیت انچو توگشے کہ اے دوھیں دوھیں جیڑھ جتا جتا انت بلئے جاھے نہ جاھے یک وڑ گندگ بنت ۔اے گپ یک بوت نہ کن انت ۔پریدہ ءِ جیڑہ دگہ پیم انت پرچاکہ پریدہ ءُ کلام نیامجی ء مہر بوتگ ءُ آ انگہ گوں کلامءِ پہ دل مہر کنت پریدہ آئی یک کاگدے ہم نہ نبشتگ بلئے اے مردمانی ھیال زانگ نہ بنت۔‘‘
	ترا مالوم نہ اِنت کہ کلام پریدہ گوں چے پیم ترندی ء ھبر کنت کلام وتی مزن گِندی ء نامدار انت ۔آچینکہ ساھت بے ترک ءُ توار نندیت ءُ ناگتہ چش مستیں لیڑہ ء باھند کنت ءُ دیمءِ مردم ءِ ترس ء پاد لرز انت سارٹونی اے وڑا کمے شرتر اِنت اگہ اے چیز مبوتیں گڑا دوھینانی پجارگ چش جاڑوک ء مشکل ات ءُ پدا بچارے سارٹونی ءِ نام ء فائربریگیڈ ءِ کار کنوکاں ء پہک ء سر گنوک کتگ پرچاکہ کہ مستریں مردم سارڈونی اِنت بلئے ہمائی ءِ نام ءِ یکی ء مردم ترسنت وھدیکہ سارٹونی وڑیں بے نامیں مردمے ءِ نام گوں میتگ ءِ جنکے ء گرگ بہ بیت کہ آئی ءِ مہروانی انت گڑا بزان کہ آ پہ دست گردیت اے گپ ء ہم بچار کہ سارٹونی وت ء کلات ءِ شیخے سرپد بیت ءُ مارا کمتریں مردم ھیال کنت پمشکا آوت ء پیشدارگ ءِ جہد ء کنت بلئے انگتہ کلام ءِ راہ ءُ وھبند جتا انت کلام ءِ مہر ءِ نمدی ہم چہ بیہار ء پرانت۔ کموکے بزاں انگتہ سارٹونی گہتر اِنت من گپاں دگہ دگہ رنگے مردمے ۔من اے دوھیں مرداں ایوک ء سر ءُ دیم کنگ ء اوں کلام زالبول ءِ دیم ء وتی زور زبانی ءِ گپ کتگ۔آ برے یکے توار کنت ۔ہماڈول ء لوٹ ات ہما وڑا چہ وت دور داریت، کلام ھچبر کاگد نبشتہ نہ کنت ۔بلئے سارٹونی یکبرے کاگد نبشتہ کنت کہ شریں مردم آئی ء ھچ اوپار کت نہ کنت من ء اے گپ ھچ باور نہ بیت کہ پریدہ آئی ء گوں اِشک کتگ، ھاکم ءُ واکدار ءِ مہر باوری گپے؟ اے بازگراں انت ،نہ بوتگیں چیزے۔پریدہ ء ابید دگہ بازین جنک است انت کہ آوان وت ء را ٹوھیں واکدارانی دست ء داتگ بلئے پہ مہر اِناں ۔نوں پریدہ ء آئی ء گوں راستی ء مہر کتگ ۔اے گپ بے بہا انت ہمے وڑا ایملیا گوں سارٹونی ھچ مہر نہ کتگ آئی انچش آ جواب دات کہ کسے افسرے ء چش جواب دات نہ کنت ترندی ء گوں۔ آ ایوک ء ہمے ھبر ء زانت کہ آئی سارٹونی ء ِمہر ھلاس بوت بلئے بگندے آ انگہ مہ زانت کہ مہرے است کہ نیست ۔بچار زالبول چے کت کنت وھدے ٹوھیں مردمے آوانی دیمء  دست ء ٹال کنت ۔سارٹونی وت ایمیلیا ءِ دیم ء سر جہل کتگ ات ءُ آئی روک روک ء چارگ ء بوتگ ۔ھو! آئی سارٹونی ءِ کر ءِ روگ ء انکار کرتگ ءُ نہ شتگ ۔بلئے اگہ آئی ء سارٹونی گوں مہر نہ ات ہم آئی اے وڑ بزانت اِنت کہ مردم ء چوں جواب دھینت ءُ چے وڑامعاملہ ء ھلاس کن انت۔آنیمروچ ء مئے چم کور اتنت بلئے مارا انچش گمان بوھگ ء ات کہ ایملیا اشک ءِ آس ء کپتگ ۔اد ء پریدہ ء ایمیلیا ءِ تپاوت ہمش انت کہ پریدہ اشک کت ءُ ایمیلیا نہ کت باگی بوت۔
	’’بگندے ‘‘کاف ء دراھینت منی دگہ ھچ ھبرے پشت نہ کپتگ کہ اے بابتء بزاناں پریدہ گوں من سانگ کتگ ءُ ایملیا ء ہمے ھانزا زانان کہ بناربس ءِ گہار اِنت ءُ آمنی کلوہ ءُ کاگد ءُ کراچانی چہ کلات ء آروک اِنت بلئے تئی کسہاں چے ھمیش پدر بیت کہ ایملیا ءِ گون ء کلات ءِ اے افسر ءِ زلم چہ ھد ء گیش انت ءُ ایوک ء یک مردمے ءِ نابلکیں دراھین مردمانی کار ءُ ذمہ واری اِنت کہ آئی ءِ سرا بوتگیں ناروایانی ھانزا پاد بیاانت۔
	تو شر نہ کت کہ پریدہ ءِ نام اے گپانی تہا آورت ءُ منی دل ء را چہ آئی دور کنگ ءِ جہد کت بلئے من ایملیا ءِ اے سکیں ساھت ء ہروڑ ء آئی ءِ ھمراداری ء کناں من زاناں تو پہ زانت نہ کت کہ تو دگرے ءِ نام ء بگرے بلئے تئی گم ءُ اندوہ ءُ ایملیا ءِ ناوشیانی ترا بے سما کتگ ۔پمیشکا تو کمے چہ وتی گپاں دگہ نیمگے شتے ۔ایمیلیا ہرچی کتگ آئی ءِ کار بے مٹ انت بلئے پدا ہم مردم ایشی دلاوری بگیشت یاکہ بزدلی ستا بکنت یاایر بجنت، زانت کاری ءِ نام بدنت یا بے ھگی یے ایمیلیا انچش وتی راز دل ءِ تہاکبل کتگ انت کس آوان درکت نہ کنت ۔بلئے پریدہ وتی دل ءِ کتگ انت ۔ہرچی آئی ء را شر گندگ ء اتکگ آئی ہماڈول ء راستی ءِ راہ گپتگ ء چہ دروگ ءُ ردین ء دور بوتگ وہدے منی ءُ پریدہ ءِ نیام ء انچیں سیادی جوڑ بوتگ نوں گڑا یکے گپے پریدہ ء گشیت گڑا بزاں کہ آ من ء گشگ ء اِنت بلئے ہما کہ من اد ء اتکگاں ہرکس ء پمن کار چے لانک ء اوشتاتگ من نزانان گناہ چی اِنت۔؟من اے میتگ پہ زمینانی کچ ءُ ماپ ء Land suarveor آتکگاں بلئے من نزاناں گوں من چے ردی بوت کہ ہرمردم ء وتی لوگ ءِ دپ پمنی ھانزا بندکت اے چے پیمیں گوازی یے بوگ ء اِنت من ھچ وڑا زانت نہ کناں پداھم من وتی جہداں پہ وت دگہ کارے شوھاز کت ۔منی ھمراہ ءُ دشتار پریدہ انت کہ اگہ من ساڑی مباں منی کاراں کنت بلئے من ء وتی جند ءِ اسلی کار ءِ ھانزا دیمء روگ نیلنت من ء ہرھساب ء کلام گندگی اِنت نہ ایوک ء سرکاری کار ءُ ھساب ء بلکن ء ذاتی معاملہاں ۔من آئی ء گندگ لوٹاں ۔بلئے من ء ھچ ھساب ء سوبمندی رسگ ء نہ اِنت ۔من ادا اتکگاں شما ہماکس ات کہ من ء پہ شری وش اھت کت وتی ھاندان ءِ جیڑھ گشتاں بگندے شما ہمے مارگ ء ات کہ من شما رامدت کت بکناں بگندے اے وڑا نہ اِنت پرچاکہ مردماں وتی در پہ من نہ بوتکگ انت بلئے اے دراھیں چیزاں بگندے تو پہ ایملیا ءِ ھانزا کنگ ء ات پرچاکہ ترا پہ ایملیا ء مدت لوٹیت ءُ تو ہمے سر پد بئے کہ ایوک ء پریدہ ء اے جیڑھ ءِ گیشوار مدت کت کنت دگہ کس ۔‘‘تئی ھیال ء پریدہ ء بدیں ھبرے گشتگ اولگا ء گشت ۔اے وڑ نہ اِنت تو بگندے اے ڈول سرپد بوھگ ء بلئے گپ دگر انت من آئی ء ھچ نہ گشتگ بلئے چش کہ مادراہ گوں سکیں بدیں جاوراں دوچاریں پمشکا مئے دل ء گپانی مانا بدل بنت۔
	تئی گپ راست انت میگ ءُ پریدہ ءِ تہا پرک باز انت بلئے سہ سال ساری ما یکجاہ ءُ نزیکں مردم بوتگیں ما پہ دل ءِ تب ء ہارون ہاف ءِ بار ء شتگ ءُ اتکگیں بلئے بگندے سر پدئے کہ پریدہ روگ ء پد ھما نوکیں کارکنوکیں جنکے اتکگ ۔آئی ءِ نام پیپی اِنت پیپی انچش مست اِ نت کہ کس ء ماں نیاریت من یکروچے ہمود ء شتوں آئی ء من دیست انگہ وت ء کور ءُ کر کت ۔آ ھچ ماسک سوچیت ءُ زد کنت اے نادوستی مارا چہ ھرچ نیمگا رسگ ء انت ہرکسی تب ء گشتگ ۔ھمے ھانزا کہ ایمیلیا سارٹونی ءِ کاگد درتگ ءُ چگل داتگ ۔ایشی ء پد مئے دراھیں جاور بدل بوتگنت ۔مئے پشت ء بازں بہتام بندگ بوتگ ءُ دروگانی ڈھل جنگ بوتگ انت ۔
تو بزاں کہ ایملیا ءِ ترندیں جواب ء مروچی مئے ھانزا اے جاور آورتگ انت۔‘‘
	کاف جواب دات’’ اے گپ سک ھیران کن اِنت یکے بگندے ایمیلیا ء ایر بجنت دگرے توسیپ بکنت بلئے چہ مردم ء زد ءُ کُنت بیت منی سر پر نہ بیت۔من جستے کناں ۔‘‘
	’’کاف ء اگہ تو بنند ءُ بچارے کہ کجام کجام مردم مئے سرا زد یگ اِنت گڑا ترا روچانی روچ پکار بیت۔اے دراھیں کار ءِ بن اِشت ایر کنوک کلات اِنت دگہ کس نہ اِنت ۔ہماشپ ء پت ء گپ جت کہ کلات ءِ وتی آس توسینوکیں انجن اِنت بلئے مروچی اے مراگش ءِ تہا کلات ءِ مردم پمشکا اتکگ انت کہ چدان چہ مر دم بچاریت ءُ کلات ء بھرتی بکن انت آوانی تہا اولی نمبر ء مئے پت ءِ نام ات آشپی مئے پت سک گل ات آئی پہ شادمانی تیوگیں ٹیبل بگل ء کت ءُ پدا وھدیکہ پاد اتک ءُ رژناھیں کھڑکی ءِ دپ ء اوشتات آئی ءِ وشیں دیم ءِ گندگ ھما شپ اِت پدا ماآئی ء را چشں پہ وشی نہ دیست مئے مات ء آئی ء راگشت کہ انچو گل مکن کہ مردم ء نزر بیت بلئے آئی نہ منّت پدا آئی ناگتہ یات کت کہ برانز ویک گشتگ کہ لوگ ء کاگدے اتکگ ءُ پدا درگ ءُ چگل دیگ بوتگ شماکسے اے بابت ء سرپد ات گڑا مادرستاں وتارا گنگدام کت ۔بناربس کسان تراِنت آئی انچش پہ دیم لچی ءُ اشتاپی بندات کت ءُ پدا ھمے ھبر ءِ جند بے ھال بوت۔ باز وھد نہ گوست مہلوک یپارگی مئے سرا پر ریتک پجاروک ،درآمد ،دوست ،دژمن ء بازیں نوکیں مردم ہرکس کاگد ءِ کسہ ءِ جست ءُ پرس ء ات ۔ہرکس پہ راہ رواجی اتک شت ۔بازیں جستاں مئے تام ءُ گیرت برتگ ات مئے نزیکیں مردم برانز ویک ءُ لیزمین ھم اے سکیں ساھتاں ہمراہ داری نہ کت ءُ ہرکس چہ وت ات پت ءُ بوٹ ءِ کاروبار ہم نکسان ءِ تہاروان بوت ۔گراکاں پشت جت ءُ کسے وامے بدلے است ات آوان اتک ءُ وتی زربرت انت ۔آرڈر مہتل دارگ بوتنت یکے ء اگہ پوستے پہ بوٹے ءِ جوڑ ینگ ۔آورتگ ات ہمے چنڈے برت انت ۔اے کار پہ تیزی بوت انت ۔ ہرمردم وتی سیادی سند ءُ سید ءُ کت انت یک روچے اتک کہ مئے دراھیں اوست ءُ اومیت سست انت۔سی مینSeeMan مئے لوگ ء اتک پت ءِ سنگت ءُ بریگیڈ ءِ کپتان ات ۔اے ہمامرد ات کہ پت ء را ڈپٹی جوڑ کنگ ءِ وتی زبان ء کولے کتگ ات بلئے آروچی چیا اتکگ ات پمیشکا کہ آئی گشت کہ من ء کلات ء راہ داتگ کہ نوں تئی نوکری پکار نہ انت ۔کلات ء گشتگ کہ وتی ڈپلومہ ء واتر بدے ۔سی مین بارگیں مردے ات پپانی نادراھے ات ۔آئی گیش کندات نہ کت دراھیں مردم آئی ءِ کش ءُ ُگور ء مچ بوتنت کہ بزان اِنت باریں چے گپے؟ آئی کندگ ءِ جہد کت ۔پت ءِ توسیپ ئے بلئے چے پدا گڈی ء آئی ء ڈپلومہ لوٹیت کہ دیوال ء کیلہ ء ٹنگ اتگ ات من کرسی ءِ سرا اوشتات ءُ ڈپلومہ آئی ء را ایر کت ءُ دات ۔پت بزگ ھبر ءُ ھالی نہ ات یک کنڈے ء گم ء کپت ءُ ایر بوت‘‘۔ 
	کاف جست کت’’ تئی دل ء اے دراہ کلات ءِ پندل ات انت‘‘’’ ھو! تئی گپاں چہ ہمے پدربوت کہ مردمانی دل ء چونیں مپتیں ترس انت ۔ مردم وتی ھمسایگ ءِ پریشانی ء گل کن انت ۔تئی پت ء گوں ہم شر نہ بیت ۔بلئے اے دراھیں ھبرانی تہا تو ایمیلیا ءِ نام نہ گپت ؟‘‘ 
	’’گڑا ایملیا اے دراھیں ندارگاں بے تواری ء دلگوش ات دومی نیمگ ء تیوگیں لوگ ءِ مردم درداں تیر کو ورگ ء اتنت ۔’’اناں ‘‘اولگا جواب دات ۔ما کس ء بہتام جت نہ کناں کس ء ھچ نہ کت اے دراہ کلات ءِ کار کرت انت ۔
	’’کلات ءِ زوراکی ‘‘ ناگتہ ایمیلیا جاک ء گشت کہ آ وانی پشتی نیمگ ء چہ اتک۔ شمارا چی اِنت کہ سرشپ ئیگ اِنت کہ چش بازا رءِ مردماں نشتگ ءُ دگرانی پچکان ئے کاف دہ بج بوت ۔ترا چی اِنت توھم جننی گپاں سیر نہ کنئے ۔کہ شپ ءُ ُروچ زان پہ زان نندئے ءُ مہلوک ءِ بڈھ ء کپتگ ئے بلئے کاف ترا گپے وش بیت! منی دل ء تو آوڑیں مردمے نہ ئے ۔‘‘
’’اے وڑ نہ اِنت من ء گپ دوست بیت مردم ایشاں پہ وش گپی کن انت بلئے من ء ھیا ل گور اِنت ۔‘‘
	’’بے شک ‘‘ ایملیا گشت’’ ہرڈولیں مردم است یک بچکے ء وتارا شپ ءُ روچ گنوک کتگ ات کہ آ کلات ءِ تہاروت مہلوک ء شک کت کہ ایشی ء چے بوتگ کہ کلات ء پہ گنوک اِنت پدا رندا مالوم بوت کہ آ پہ جنکے ء ھمودا آشک بوتگ ءُ ھمائی ءِ ھانزا شتگ جنک ءِ رسگ ء پد دراھیں کار بروبر بوتنت۔
	’’ منی دل ء اے مرد منی تب ءِ مردمے ‘‘ کاف گشت ’’تئی تب بیت کہ نہ بیت گڑا تو آئی ءِ جن ء پچگر مئے پیراینانی وپسگ ءِ وھد ء انت ءُ نوں رژنائی بند بنت آوانی وپسگ ءِ ساھت یکے ،پدا کسانیں رژنائی آوان گڑینت‘‘ اے گشان ء ایملیا شت آئی لائٹ بند کتنت ءُ ُوت جہل ء مات ءُ پت ءِ کرا وپت ۔
’’ہمے ورنا کئے بوتگ کاف ء جست کت۔‘‘
	’’نزاناں باریں بگندے ،برانزویک ءِ نام گپت ایمیلیا ءِ گپ ھم زانگ نہ بیت کس زانت نہ کنت پہ دل گپ ء اِنت کہ مسکرا کنت۔کدی ھم گپانی سر پد کنگ ء بد مہ بر‘‘ کاف ء گشت اے پیم ء شماآئی ءِ سرا جوکہ ات ۔ھالات بدل بوتگ انت اے دراھیں جنجال ء پد شما وتی وڑا کار کنگ لوٹت آئی ءِ سرا بارنبے آکسترین انت ءُ ترا باید بل ایت ۔پہ وتی نادانی ءُ نازانتی ء اے کہول ءِ سرا دراھیں گرانیں وھد آتکگ انت ھمائی ءِ سبب انت اے گپا ں بائد انت کہ آ بزانت اے گپے نہ ایت کہ آئی ءِ دل کسانیں پشومانی نیست سرے ہرروچ برز تراِنت آ باید اِنت تئی معاملہ ہم پہ پہک دلی بچاریت ۔ہرچی پہ مسکرانہ بیت ۔آبگندے وتی جلواہ ءِ سوب چہ تو وت ء شرتر لیکت بگندے ہمے گپ انت گندگ شمادراہ یک وڑ ات بلئے یکیں پرک است اِنت کہ آئی چمانی چارگ سگگ نہ بنت انگتہ آکستر اِنت بلئے آ انچو مالوم بیت کہ ہمازالبولانی وڑا اِنت کہ کدی ہم نہ رد انت ءُ ہروھد یکیں امبر ءِ درا بنت نہ پیر بنت ءُ نیکہ کسان زاہر بنت ۔ہمے ھانزا اگہ مردم بچاریت گڑا سارٹونی ءِ کاگد ءِ مول مراد آئی ء را سزا دیگ بوتگ ایشی ءِ تہا دگہ چشیں گپے زاھر نہ بیت۔‘‘
	اولگا پسہ دات’’ من سارٹونی ءِ بابت ء ہچ گپ گشت نہ کناں پرچا کلات ءِ واجہ کاراں گوں زالبولے ءِ جلوہ ءُ بدرنگی ء ھچ کارنیست بلئے ایمیلیا سوب ء مئے ھاندان ءِ سرا اے جنجال اتک بلئے ہمے پت ء روچ ءِ مروچی ہم یک گپے چہ دپ نہ کشتگ ۔دومی نیمگا پت وت سارٹونی ءِ بلاھیں لوٹوکے بوتگ ۔آئی ء را سارٹونی باز دوست ات ۔رندا مارا چہ سارٹونی ھچ گپے گلگے کلوہ سر نہ بوت ۔باریں توزندگے مرتے؟ مئے سرا اے دراھیں جنجال ءِ سوب کلات ءُ میتگ ءِ مردم بوتنت۔آواں وتی تبء ہرچی کت ماراچہ چاگرد ء ست ءُ یک کنڈکنگ ءِ جہد کت بلئے وھد وتی الاج ء درگیجیت پدا مدان مدان ء مہلوک سرپد بوھان بوت ءُ آھمے گپ ءِ وداریگ اتنت کہ دیم ء چے بیت ۔مردماں وتی وام آورت اِنت کارپدا وڑے نہ وڑے بندات بوتنت ۔بلئے انگتہ ماچہ مردماں دور ءُ وتی ھساب ء زند گوازینگ ء اتنت۔‘‘
’’شریں اگہ ھچ نہ بوگ ات ۔دگہ سزاشمے سرا نہ ات گڑا کجام ترس شما چش سر پیتگ ات ؟‘‘ 
	’’ من تراچے پیم ء سرپد پد بکناں ‘‘اولگا گشت مارا کسے ءِ ترس سر انیست ات ۔ماایوک ء وتی گمانء گار اتیں آدگہ تیوگیں میتگ ودار ء ات کہ پت ءِ دوکان پچ بہ بیت ایملیا وتی دوچ ءِ کار بندات بکنت پرچاکہ آ دوچگری ء سک نامدار انت ۔تو بزان کہ یک کار آمدیں ھاندانے ءِ مردم چہ میتگ ء سست ءُ یک کنڈ بوتگ اتنت ۔اگاں آوان وتی سیادی چہ ماسست گڑا اے آوان وتی فرض زانتگ ءُ کتگ ات اگہ آوانی جاہ ء ماببوتیں ایں گرا ما ہم ہمے رنگ ء کت آھاں اے جیڑہ ءِ بنیات معلوم نہ ات ایوکا ہمیش کہ کاسد گوں کاگد ءِ چنڈاں واتر ہارن ہاف ءِ مہمان جاہ ء اتکگ آوھدی پریدہ ہم ہمودا نندوک بوتگ آئی ہمے گپ اشکتگ ءُ ڈن ء جتگ گپ شنگ بوتگ کس ء پہ دژمنی نہ لوٹیتگ بلئے رندا ہرمردم ءِ واھگ بوتگ کہ اے جیڑھ ھلاس بہ بیت ۔مئے گوں کلات ءِ واجہاں دیریگیں سیادی است اِنت ءُ باید ہمیش اِنت کہ دل تنگی ھلاس بہ بنت ءُ گوں دل ءِ جہلانکی وش اتک کنگ ءُ گلائش کنوکائی بہ بنت اے وڑا باز بران بوتگ گپ مردماں بے ھال کتگ انت ماہم ہمے وڑا کنگ لوٹیں گپ ء را تو سگ چشیں آس ءِ وڑا شرترانت ۔دگہ گیش گپ ءُ پگر ءُ چارو بیچار ءِ بدل ہمدا چہ ایشی ءِ ھلاس کنگ پہ درستاں جوان اِنت ۔وہکہ پریدہ اے گپ پاشک کت آئی پہ حبردار ءُ مکن کتگ ات کہ دگہ براں چشیں کار مہ بیت ہرکس حیال بکنت ۔
اے مئے ھاندان ءِ جیڑھ جوڑ بوتگ ات ایشی ءِ سرا گپ ہم بند نہ ات مارا در آیگ ءُ مہلوک ء گوں گپ کنگ لوٹتے مئے واہگ دار ءُ ھمدرد باز ات انت ءُ ُمردم پیداک بوت کہ مئے پلہ مرزی پادبیاانت۔بلئے چے؟
 	ما ایوک لوگ ء نست ءُ ُدروزگ بند کتنت ۔آروچی مارایات اِنت کہ ماکہول دراھیں کماش ایملیا کت آئی کماشی تاں روچ ءِ مروچی زرتگ بلئے گپے نہ کت ماہروھد ء ہمے معاملہ ءِ سر گپ ءُ رپ کت من ءُ پت پدا من ءُ بناربس کہ مئے ھچ گنانیست شپ ءُ روچ وتی سرینگ جت ۔مانزانت کہریں شپ چون روچ بنت ۔مابرے یک پیمے ء گپ جت ءُ ھیال جت کہ چے بکنیں ءُ چون وتارا چہ اے بدیں جاوراں بہ کشیں مئے مات گشیتر ھذاب ات آّ دراھیں شپ صوفہ ءِ کنڈے ء کپتگ آئی پہ درستاں جیڑات ءُ گم کت آگوں وت ء گپ جت ۔تا ں کہ چتوریں ھاندان چہ اے شومیں وھد ءِ زوراکیاں در بیت بلئے یکیں مردم ایملیا ات کہ گشئے آئی ءِ دپ گوں سوچن ء دوتکگ آئی ءِ دپ ء گپئے درنیاتک ۔
	اے تنگ دستی ء مئے ہرروچ گوں نوکیں سکی ء در اتک گڑا ماہمے سلاہ کت کہ چہ اے لوگ ء درکاھیں برانز ویک ء ہمت کت ءُ مارا ہمیش کسانیں کڈک دزکپت ءُ دات ماوتی سامان پہ جنجال ادا آورت اِنت مات ءُ پت ءِ چست ءُ ایر اے روگ ءُ آھگ ارزان نہ ات پدا اے جاگہہ پد آوانی ھانزا ہرکسی دیم مجنیتگ ات ءُ مئے گندگ ء راہے تاب دات ۔ہمے وڑا من ءُ بناربس وتی جیڑھانی سرا گپ ءُ تران یل نہ کت ماہمے چاراِت کہ چے پیم ماچہ اے معاملہاں وت ء بہ کشیں ،بلئے پہ مئے گپاں ھچ کار نہ بوت ما رات کہ نیستی ءُ گریبی ءِ جیڑھ مئے دیم ء چش برز تریں کوہ ء مک بوہان انت مئے سیاداں ہم مدت ءُ کمک دیم دیگ بند کت مئے زر ھلاس بوتنت مردمانی ناپسندی ءُ ُدوری گیشتر بوت ۔آہمے ھانزا نہ وش ات انت کہ ما چہ وتی جنجالاں دراتک نہ کنیں آوان اسلی معاملہ جند نہ پہمت ءُ ماہم پہ جاک گشت نہ کت کہ چشیں زنڈیں گناھے ما نہ کتگ اے ھانزا مہلوک چماسیت ءُ سید بوت مایک ءُ تہنا بوتیں ۔مئے نام بدل کنگ بوتنت ۔اگہ یکے ء نام گرگی ات گڑا مارا بناربس ھاندان ءِ نام ء توارے کت مئے لوگ را ہم ایشاں نہ بکشات ءُ ُشومیں لوگے گشت پدا اگہ کسے ءِ سر ادا کپت گڑا گونڈ گونڈیں گپانی سرا شگان نہ کٹ اتنت ۔پہ مسال اے کسانیں چراگ ٹبیل ء ِسرا پرچا لونجان اِنت ماہرچی بکشیں آوانی تژن نہ کٹ اتنت۔
	ماچے کنگ ء اتنت ؟ دگہ چے مئے دست ء بوت ما مپت ء ِ ھدا یک نہ کتگیں گناھے ءِ نام ء سزا ورگ ء ات اِنت ۔ما ایمیلیا ایر جنگ ءُ شگاناں بست بلئے انگہ مارا آئی ءِ بے تواری ء پسو رست اِنت ماہرکس ء وتی وڑا پر یات ارز ءُ دسبندی بنا کت تاں کہ کلات مئے بزگی ء رھم بکنت ءُ مارا اے جنجالاں در بکنت ۔مازانت کہ ماشریں کار نہ کتگ مئے یکیں مردم کلات ء سارٹونی ات کہ آئی ء ِسوب ء یکے ء مارا پجہ آورت پرچا کہ ہما پت ءِ کار مستر ات ءُ ُ آئی ءِ نارازائیں دل ءِ کہراں مروچی مارا ادا ء سر کتگ ات پت ء ارزی ءُ درخواست دیگ بنا کت ۔آئی ھچ نیشت میتگ سپرٹنڈنٹ، وکیل،کلرک،ہرکسی در ء شت بلئے ھچ نہ بوت اگہ یکے ء آئی گپ کموکے گوشداشت گڑا پہ بے دردی آ چہ ہر کارگس ء بے عزت ءُ کشگ بوت انچشیں جست اتنت کہ آوانی پسہ دیگ گراں ات مسال ءِ ھبر کہ تو چے لوٹتگ ات ؟ تئی ھانزا چے کنگ بوتگ ؟ تو کجام ھبر ءِ ھانزا پہلی لوٹ ات ؟ کلات ء ِکجام مردم ء کدی آئی ء را گپے گشتگ دگہ دگہ گپ ءُ ھبر آ پرچاکہ گریب اِنت آئی ءِ گراکاں پرچاکہ یل کتگ ۔اے ہر روچی زندگی ءِ کاروبار ءُ بارات ء بنت ۔کجا چہ افسرے بیت ءُ آئی گراکاں گر ءُ بیہار بدنت کہ آئی ء یلہ مکن اِت مادراہ نشت ءُ آئی ءِ ھمک روچی گپانی سرا ھیال کت ءُ آوانی جوابانی درگیجگ جہد کت بلئے اے چیز ء چہ ایمیلیا دور داشت پت ء دگہ ہچ درخواست نہ کت آئی ءِ یکیں لوٹ ہمیش ات کہ آئی ء راپہلی دیگ بہ بیت بلئے پہ چے ء پہلی ؟ رجسٹر ءُ دپتر پٹگ بوتنت کہ کہ بچاریت باریں آئی ءِ گنا ہ چی اِنت ءُ آئی ء کجام گناہ کتگ بلئے ھچ چشیں ھکم ءُ ھالے در نہ کپت کہ آئی ءِ سرا ڈوبہ است یاکہ آئی چشیں ردیں کارے کتگ کہ پہلی دیگ بہ بیت ۔گڑا دگہ کجام گپ ءِ ھانزا ماپی دیگ بہ بیت ۔ایوکا آئی ءِ گناہ ءُ ُردی ہمے درگیجگ بوت کہ آئی ء افسر ءُ واجکارانی وھد زوال کتگ پت آ وھداں جان سلامت ات منی ءُ بناربس ءِ دیمااے گپ گیر آورت کہ آ الم یک روچے ایمیلیا ءِ شرپ ء دووار برز کنت اے گپ آئی ایوک ء گوں ماگشت تاں کہ ایمیلیا سہی مہ بیت بلئے آئی زانت کہ اے کار بوگ ءِ پیم ء نہ اِنت وتی پہلی ءُ درخواست ء چے پیم ء پیش بکنت کہ تنی وھدے اے گپ ءِ جند زانگ نہ بوت کہ آئی ءِ گناہ چی اِنت ؟پت ءِ دماگ ء اے گپ ہم اتک کہ بگندے آئی ءِ ردی ھمیش بوت کنت کہ آئی ء وتی ٹیکس ءُ بل سرجمی ء جم نہ داتگ انت گڑا آئی ءِ سرا ھمے گپ ءِ باور نشت بگندے افسر زر ءُ رشوت ء چم دار اِنت کہ راستیں گپ ء نہ کش انت ءُ تچک نہ اِنت ۔اے کار ہم آئی کت مئے دراھیں سامان نیلام بوت انت ۔ بلئے ھچ آسر در نہ کپت ۔سامان شت انت پت ء را دگہ ھچی دست نہ کپت ایوک ء آ پرے اومیت ء نشتگ ات کہ بگندے باندا چیزے نہ بیت آئی ءِ کیسگ ء لہتیں کلداری است ات کہ شیکگ ءِ توار کنگ ء اتنت دگہ ھرچی چہ مئے دست ء شتگ انت ۔ آئی ءِ دراھیں زر ءُ مال پہ کلرکانی رشوت ء گار کت انت ءُ ایش ءِ بدل ء  آوان دگہ ھچ ندات بلکن ء ایوک ء دروگیں کول ءُ کرار ،کہ مرچی چیزے بیت ،باندا کار دیمء روت ،بلئے ھچ نہ بوت ۔آئی ءِ لوگ ء واتری گوں بیت بے نپ ءُ دورگیں گپاں بوت آئی ء مئے دیم ء ھنچیں گپ کت ءُ امیت درشان کت تاکہ ایمیلیا اش بکنت ءُ دل ء وش بہ بیت کہ آئی ءِ بدواہ پروش ورگ ء انت ۔آئی انچو گپ جت کہ گشئے یک رازے ءُ گپ کشگی نہ اِنت ھمے وڑا ہرروچ آئی زربران کت انت ءُ یک روچے آتک کہ مازر ءِ دیگ بند کت ۔
	بناربس کارکنگ ء ات ۔آ ھم برانزوک ءِ کارانی بچک بوت شرت ھمیش ات کہ آ مگرب تہا ر ء آئی ءِ کارانی ھانزا روء بہ کنت ۔ پرے کار ء بناربس ء یک کلدارے نہ رست ءُ انچش مالوم بوتکہ برانزوک چہ ترس ءُ لزر اے کار ء کنگ ء اِنت ءُ ایشی ءِ تہا ھتر باز اِنت۔
 	آئی ء کدی کدی بناربس ء دست پیشداری کت ءُ ھمیشاں چہ کمے مئے گزارہ بوت ءُ نہ بوت ۔پہ مشکل ھمیشی ء گزران بوت ۔ ماوتی پت ء راگشت کہ مئے کرا دگہ زر ءُ مالے پشت نہ کپتگ بلئے آئی اے گپ کمار نہ کت آئی ءِ اگل ء کار نہ کت کہ آئی ءِ جہداں ھچ پائدگ نیست بلئے اے ڈولیں پد ماں پد ءِ ناامیتیاں آئی ءِ گم گیش کتنت۔بلئے انگتہ ہرروچ آئی ءِ کار ھمیش ات کہ نوں بس آئی ء راکموکے زر پکار اِنت ۔مئے گپاں سر پد نہ بوت ءُ ھمے ڈول ء کہ مئے گپاں باور نہ کنت۔
	اے دراھیں پدماں پد ءِ بے سوبیاں پد آئی ء نوکیں ترزےء وتی جہد برجا دارگ ءِ واھگ پدر کت ۔نوں آئی ءِ ھیال ات کہ آ ھما جاگہہ ء روت ءُ اوشیت کہ بلاھیں افسر گوں وتی سواریاں کاھینت ءُ سہب ء وھدے ایر کپت اِنت گڑا آروت ءُ آوانی دست ءُ پاداں کپ اِیت ءُ وتی ارز ءُ پریاتاں بیان کنت ۔بلئے آئی ء اے گپ ءِ سما نہ ات کہ وھدے یک سرجمیں اتھارٹی یے آئی ءِ ھلاپ اِنت گڑا یک افسرے چے پیم آئی ءِ ارز ءُ گرز ء گوشداریت ۔‘‘
	کاف ء گپ پروشت ءُ جست کت ’’ تئی گپ وتی جاہ ء بلئے بگندے آ راست گشگ ء بوتگ؟‘‘
	’’اناں ۔۔۔۔‘‘ اولگا ء گشت اے ڈولین ایمانداریں مردمے نیست کہ آئی ءِ سرا رھم بکنت مابلئے کسان ءُ تجربت ءِ کمی گوں نزانت کاریں بلئے آئی ءِ سوج ءِ ھچ پائدگ نہ بوت۔ کلات ءِ دپ ءِ اوشتگ ءُ ُدست ءِ شہارگ ماپی لوٹگ ء ھچ کار نہ بیت اے وڑا نہ کسے ء بزگ بیت ءُ نیکہ یکے ءِ گوش ء مورے وارت۔
	اگہ تو ھیال بکن کہ یک افسرے ءِ دل موم بہ بیت ءُ پاد بئیت ءُ آئی ءِ نیمگ ء دلگوش گور بکنت گڑا آ یک پیریں مردکے ءِ لبجگ ءُ نہ گشیتگیں لبزان چے سرپد بیت آافسر وانندگ انت ءُ وتی دلیگاں کناں ۔آوانی زانت پکا اِنت ءُ دپ ءِ یکیں گپ ءِ کشگ ء گوں سرپد بنت کہ مردم چے لوٹیت برے برے یک گپے ءِ سرپد کنگ ءِ ھانزا ایشان ء چینکہ ساھت گشگ کپیت آ ئی ایوک ء سرسر ینت ھو کناں بلئے کار نہ بیت کسانیں کارانی پیلو کنگ ء سال گوز انت بے پائدگ ء وھد زوال بیت۔دگہ گپے ایش اِنت کہ اگہ پت اے گپ ء سوب مند بوت ءُ آئی ھمے زبان دنت کہ آپت ءِ کاران کنت بلئے پریشی ءِ ھانزا آبازیں کاگد ءُ بنڈاکے لوٹنت ۔اے ڈولیں ڈوکومنٹ چہ کجا پیدا کنگ بہ بیت آدگہ زھمے نہ جنت پدا ہما سرکاری رھبند ئے ءِ پنت ءُ سوجانی رد ء روگ کپ ایت ۔اے کار پہ پت ءِ ھانزا سرجمی ءِ مانزمان نہ اِنت اگہ پت وتی وتی دل ءِ تہا ھمے اومیت ء بداریت کہ موری کچے ھم اومیت است کہ ہمے کار بوت بکنت۔
	بلئے چشیں اومیتے گندگ نہ بیت آئی ءِ جند نوں مارگ ء اِنت کہ کار چش ارزان نہ اِنت کہ آسرپد بوھگ ء اِنت کارانی تہا بازیں پیچ ءُ تاب مان
	اد ءِ افسرانی کلات ءُ میتگ ءِ نیامجی ء روگ ءُ آیگ ءِ مول ءُ مراد ھمیش اِنت کہ آوانی کار ءِ جند ہمے وڑا اِنت کہ آبرواِنت ءُ بیا اِنت آوان ء اے گپ ء گوں ھچ کار نیست کہ مردمے ڈن ء آوانی ودار ء نشتگ یا درخواستے کسے ء دست ء اِنت آایوک ء وتی جند ءِ کاگد ء سرکاری کاراں دزگٹ اِنت آ کش ءُ گور ء نچارانت۔‘‘
	’’بلئے‘‘کاف ء درائینت ’’من یک رندے سرکاری افسر ے ءِ گاڑی ءِ تہا شری ء چاراِت من ء چشیں کاگد ءُ ڈاکومنٹے گندگ نہ آتک ؟‘‘
	اولگا ءِ کسہ ء آگوں وتی کسانیں وھدے ءِ تجربت ء گوں دپ ما دپ کرت نہ کت پرچاکہ آئی ءِ گپانی تہا ٹوھیں مانا ءُ زانت چیر اندر اتنت کہ آوان ء باور کنگ گران اِنت ۔
	’’اے وڑابوت کنت‘‘ اولگا وتی گپ پدا بناکت۔۔بلئے افسرانی زندگی گوں فائل کاگد ءُ پیپراں بندوک اِنت ۔ ایشانی پورا کاگد گٹ ء  لوپ اِنت۔چش ساھدارے ءِ گٹ ءِ بندوکیں ٹلو ء اے وڑی ء کئے اِنت کہ پہ شمئے پت ءِ ھانزا وتی وھد ء زوال بکنت پدا کلات ءِ روگ ءِ راہ باز اِنت مروچاں دراہ یک روھے ء چہ رواانت بلئے پدا ہم مردم ھیران اِنت کہ کجام راہ ء زانگ ءِ جہد بکنت ۔اے رازاں کس زانت نہ کنت۔ اگہ ھشت بج ء یک راھے گڑا ہمے سہب ءِ دہ بج ءِ راہ بدل اِنت ۔ بگندے نیم ساھتے ء پد دگہ راھے بہ بیت ۔دمان پہ ساھت باور بکنے راہ بدل انت ۔ہرچی کہ کلات ءِ راہ انت دراہ میتگ ء یکجاہ بنت ۔اول سراں دراھیں سواری پہ ترندی ءُ تیز رواجی یکے دومی ء گوازیناں روان انت بلئے چیزے وھد ء پد اے وھدیکہ کلات ءِ کرا رس اِنت گڑا درستانی رواج کنٹ بیت ۔برے برے ایشانی ھساب زانگ نہ بیت روچے باز اِنت ءُ انچیں روچاں کس نیست۔
	مئے پت ءِ ھادت ایش انت کہ آ ہر روچ سہب ء ہمے گاڑیانی رھگوزی جاگہہ روت ءُ اوشیت آ وتی سینگ ءِ فاہر برگیڈئر ءِ زمانگ ءِ بیج ء جنت کہ مئے دھا ءُ ھیران گوں روت ہمے راھسر ء اوشت ءُ ودار کنت کہ بگندے کسے آئی ء را دپی وشاتکے بکنت اے بیج سک کسان ات ءُ دیر ء گندگ نہ بوت بلئے پدا ہم پت ء اے پہ وت المی کتگ ات ۔پد اروچ پہ روچ آگیش دلپروشی ءُ بے تہمبلی ءِ ہرجان بوھان بوت ۔اولی سراں آئی مارا وتی روچ ءِ ھال ءُ اھوال داتنت کہ مروچی چش بوتگ بلئے روچ پہ روچ ءِ نااومیتی ءُ بے وسی ء آئی ء دپء کبل جت۔آئی ءِ دراھین واھگ گیمران بوتنت ءُ آ دلپروشیں مردمے بوتگ ات بلئے آئی رھسر ءِ روگ ءُ ودار وتی ھمک روچی کارے ءِ رنگ ء کبول کتگ ات ۔ہمے زمانگ ء آئی ءِ پادانی درد بندات بوتگ ات زمستان ءِ برپ رچگ بندات بوت ۔انچش کہ اے زمستان زوت تر اتکگ پدا چے بوت؟ آئی ءِ واستا نندگ ءِ شریں جاہ نیست ات ۔ کدی آ ترندیں سنگانی سرا ءُ برے برپانی سر انندگ ء لاچار ات ۔شپ ءِ دردانی نارگ بندات بوت ،وھدے سہب بوت گڑا آ دودلگوات کہ مروچی بروت کہ اناں بلئے پدا آئی ءِ زد ہمش ات کہ آ لازم بروت۔
 	مات آئی ءِ ہمک روچیگیں رو آ ء نہ وش ات ۔پمیشکا آئی ء را وڑے نہ وڑے ء دارگ ءِ جہدے کت کہ مہ روت بلئے انگہ آدارگ نہ بوت ءُ نہ روگ ء ِ بدل ء آئی ء را وتی پجی ء برگ ءِ بندات کت ءُ اے ڈول ء آئی ءِ پادانی درد پدا گیش بوھان بوتنت مات ہم آئی ءِ اے ھادت ءُ  دلسیاہ بوتگ ات۔ ماہم برے برے آوانی رند ءُ پداں شتاں آوان ء پہ زور واتر روگ ء آورت ءُ کدی آوانی ھانزا ورگ ءُ وردانی چیزے برت ماوھدے آوانی پد جنگ ءُ آرگ ء شتیں گڑا ہردوک دائم ء یک جاہ نشتگ ء یکے دومی ءِ نزیک ء گشئے نزاتکگ ات دائم یک کہنگیں کمبلے ءِ چیرا نندوک زکڑتگ انت ات۔ آوانی سر ابرپ ء وتی دگہ چادرے پوشتگ ات انچش ابیتکی ءُ بے وانکی چہ آوان گندگ بوت کہ گشئے چہ اے دنیا ءِ مردماں جتا دوریں مردم انت۔بوت بوت پدا یکروچے پت ءِ پاداں جواب دات آ تہت ءِ باھوٹ بوت۔سرگی نہ بوت ءُ وتی ہمک روچی وداریگیں کار ءِ سرا شت نہ کتے ئے ۔اے ڈول ء آ لوگ ء کپت بلئے آئی ءِ وڑ وڑیں ھیال انچش گماں بوت کہ آئی ء راجنئے ء گپتگ آ دگہ وڑیں گپ جت کہ آ افسرے گندگ ء انت کہ چہ وتی گاڑی ء ایر کپتگ آئی ءِ نیمگ ء کیت بلئے وتی سر ءِ سرینگ ء پد دوارگ روت انت ۔ ہمے روگ ءُ بے گمانیں ھیالاں پت ءِ پریاتاں توار شنگ بنت بگندے پت ہما آفسرے ء توار پر جنگ ءُ اِنت کہ آئی ءِ گپاں گوش بداریت۔اے گنوکی ھیالانی تہاآبگندے ہماھیالی افسر ء اے باور کناینگ ءِ جہد ء انت کہ بیا من ہمدا اوں بلئے آتہت ءِ انچش باھوٹ بوت کہ پدا پاد آھگ ء نزتگ ءِ نامے نہ گپت اے ڈول ء ایمیلیا آئیءِ چارونگہہ داشت ءِ ڈبہ زرت ء تاں روچ ءِ مروچی ہمے ڈول ء دزگٹ اِنت آئی ءِ زند پہ مات ءُ پت ءِ ھذمت ء ندر بوت ۔آوانی چست ءُ ایر دار ءُ درمان ٹکور ءُ مالش ،ورگ ءُ وپسگ دراہ آئی وتی کوپگاں زرتگ ۔پدا یک روچے اتک کہ پت ءِ نادراھی وش تر بوت آئی چہ تہت ء پاد ایگ ءُ گردگ بندات کت گڑا آئی ءِ مدت ءُ کارانی تہا ماوتی کمک دیگ بنا کت اے ڈول ء گرانین روچ ء چست ءُ ایر ءِ وھد ایمیلیا ء گواز نیست ءُ اے وھدی ماھم پت ءُ مات ءِ نگہہ داری بندات کت۔
	پت ءِ نادراھی وش تر ء پد مستریں کار ھمیش ات کہ آئی ءِ ھانزا انچیں کارے درگیجگ نہ بیت کہ آوتی گم ءُ ھیالاں دربئیت ءُ وت ء را اے ھاندان ءِ ھانزا کار آمدیں مردمے بزانت ۔من ء پرے ھانزا اومیت ات کہ آئی ءِ ھیالانی تہا شرتری اتک کنت۔
	کدی اگاں آ مستر ءُ کلرکاں مئے کار گسانی بابت ء ھبر کت گڑا گپ ءِ بنزہ ھیمش ات سارٹونی ءِ کاسد ءِ بلاھیں بے عزتی یے بوتگ ۔آ وتی گپ ہمدا آسر بوت کہ سارٹونی ءِ کاسد ءِ کم شرپی اے دراھین جنجالاں چہ مستریں دگہ گپ ءِ جند پشت نہ کپتگ ات ایوک ء ہمے گپ درستاں شہ سر ات مئے جیڑھ ء ہرکس بے ھال ات ہچ پیم ء کار دیم ء نہ شت انت ہماچیزے پشت نہ کپتگ ات ایوک ہما چیزے ءِ کہ اومیت ءُ واھگ دارگ بوتگ ات آڈول ء پیلو نہ بوتنت کلرکانی تژن ءُ ترندیں شگان گیشتر دل ءِ سرا ایر اتنت ۔مہلوک ءِ وتی لیکہ بلئے کور ءِ دپ دارگ بیت کور ءِ دپ ءِ دارگ گران اِنت اے ڈول ء من ھمے سلاہ دات کہ مارا باید یں کہ گوں ہما کاسد ء گندگ ءُ اھول کنگ بہ بیت تاں کہ ہرچی دلگرانی ء ردی ءُ چست ءُ ایرے میتگ ءُ آئی میانجی ء است اِنت پہ شری ءُ دلپہکی ھلاس کنگ بہ بیت پرچاکہ دگہ کسے اے معاملہ ءِ بابتء دلگوش گور کنگ ء نہ اِنت معاملہ اگہ ھلاس بہ بیت گڑا اے ہمے پت ءِ واستا شرتریں ھبرے بوت کنت پرچاکہ بازیں جست ءُ پرس ءُ چست ءُ ایراں آئی ءِ دل ء را پروشتگ ءُ بہر ءُ بانگ کتگ ات ایشی ء چہ آئی ءِ دل ء تاھیر رسیت ۔درستاں چہ پیسر اے کار ءِ سراکار اے ڈول ء بنا بوت کہ ہماکاسد ءِ جند درگیجگ بہ بیت کہ اے مشورہ چے پت ءِ جند سک دلگران بوت آئی نہ لوٹ ات ۔آوتی دلیگاں کنگ لوٹ ات ۔پرچاکہ وھدے ما پیسر ء آئی ء را چہ بازیں وھد ءِ تر ءُ تاب ء داشتگ ات آئی ءِ مدت کمک بند کتگ ات گڑا وتی نادراھی ء وھداں آئی ء دل ءِ تہا ہمے ھیال آورتگ ات کہ آئی ءِ کارانی دیمء ما اڈاند پیدا کنگ ء انت ۔پمشکا آئی مئے گپاں تپاک نہ کت آئی ءِ ھانزا نوکیں پگرے ءِ سرا کار کنگ گران ات۔آوتی پیسریگیں رھبند ءِ سرا روگ ءِ منوک ات کہ برٹچ(Bertuch) ءِ باگ ءِ دیمء بہ نندیت ءُ افسرانی ودار ء بکنت بلئے منی بازیں گشگ ءُ آئی ءِ منارینگ ء آ رازی بوت ءُ منی گپ ءِ سر اپتاکے کت ۔یک چیزے ء آ پریشان ات پرچاکہ آئی ءِ کاسد ء پجہ نیاورتگ اے کاسد ایوک ء من زانت ۔پدا مشکلیں کار ہمیش اِنت کہ کلات ءِ تہا کارکنوکیں مردمانی پجارگ گران اِنت اے دراہ یکے دومی ء گوں ھمگونگ انت ۔پرے ھانزا من کلات ءِ مساپر جاہ ء روءُ آ بنا کت تاں کہ ہما مردک ءِ جند مئے دپ ء بہ کپ اِیت۔ 
	اے کار ءِ ھانزا من وھدیکہ مساپر جاہ ء شتو ں گڑا او دگہ یک جنجالے ہمے دیم ء اتک کہ آمردم ءِ درگیجگ گران اِنت بازیں کارندھے اد ء کا ر کنت ۔سارٹونی میتگ ء برے برے اتک ءُ آئی ءِ ھادت ات کہ وتی کارندھے وار وار ء بدل کتنت بلئے پدا ہم مارا ہمودا ءِ روگ ء ہمے مالوم بوت کہ آئی ءِ جند اگہ دست نہ کپ ایت گڑا ہمے کاسد ءِ پجاروکے دپ ء بہ کپ ایت یا بگندے آئی ءِ ھال ء سر بکنت کہ کجا اِنت ءُ چے کنگ ء اِنت اے ھال ءِ گرگ ءِ ھانزا لازم ات کہ بیگاہ ء مردم مساپر جاہ ء بروت راستی ء اودا ء کس ء مئے وش اتک نہ کتگ ۔ہرکس مئے وڑیں مردم ء چہ وت ء تاب دنت ۔ماراچشیں گراکے ءِ جہت ء چارگ نہ بیت ۔کہ زرے گوں ۔پمشکا آ مئے آھگ ء وش نہ انت بلئے ہرروچ ءِ رو ءُ آھگ ء چہ آوان مارا برداشت کت تو زانئے کہ کارندھ یک ھسابے ء کلات  ءِ واجہ انت آوتی راہ ءُ رھبند ءُ کانود ءِ پابند انت بلئے وھدیکہ میتگ ء سر بنت آوانی وتی جند ءِ رھبند جوڑ بنت ،آوان پریدہ ءِ دل چے پیم کڑک کرتگ ات اے گپ کلات ءِ تہا ہرکسی دپ ء اِنت ک’’ تو چشیں کارندھے ء آپ ءُ لاپئے‘‘ پمشکاکلات ءِ کارندھانی وتی کارءِ وڑ ء انت ۔آوتی جند ءِ مڑاہ ءِ واجہ انت بزان کہ آ گلام نہ انت یک ھسابے ء واجہ کار انت۔
اگہ آکلات ء کارندھ ءِ درجہ ء انت بلئے وھدیکہ میتگ ء کاھینت آوتی کارندھی ءِ پوست ء لگوشنت گڑا ھچ ڈولیں کانود ءُ رھبند ء آجو بنت آوان برے یک پندل ءُ پلینڈے ساچت ۔اے ڈول ء میتگ ءِ یک وش بہتی ہمیش ات کہ ایشان ء چہ ہارن ہاف ءِ مساپرجاہ ء درکپگ ءِ اجازت نیست ات پریدہ منی آھگ ء چہ باز وش بوت کہ منی اد ء کار کنگ ء اے شومانی دپ کمے دارگ بوت۔
	کساس دو سال ء ھپتگے دو رند من شپ ء ھمدا بوتوں کد ی کدی پت منی ہمرائی ء ھمیدا tap room ء وتپگ ات تاں کہ روچے نہ روچے مارا ھالے دز بہ کپ ایت بلئے ھچ ما ،آ آ مردم ءِ جند نہ دیست بگندے آ سارٹونی ءِ ھاسیں ھذمتگارات ءُ مزنیں وھدے چہ آئی وتی کرا داشتگ ات کس ء مارا ھال نہ دات کہ پرے زوت ء گندگ بوتگ بگندے سارٹونی دگہ جاھے ء کار بدل کتگ ءُ اے ہمرائی ء گوں اِنت برھال گندگ انچو بوت کہ منی اے دراھیں پگر ءُ رھبند بے سوب ات بگندے مئے اومیت انگہ نہ مرتگ ات کہ ما آئی بگنداں بلئے یک اومتیے مئے دل ء زندگ ات ءُ پت ءِ واھگ ھم تنگہ زندگ اتنت بلئے انچو واک ءُ آٹی آئی ءِ جان ء مان نیست ات البتہ مئے مات دیری مرتگ ات اگہ ایمیلیا آئی ءِ نگہہ داری ء پراموش بوتیں اے آئی ءِ بے کساس جہد ءُ مھنت ات کہ مات ءِ ساہ ماں جا ن ء ات ۔اے ھبر پہک ات کہ اے دراھیں جہد ناکا م ات مئے مراد پیلو نہ بوت بلئے یک کارے بوت آ ایش کہ مئے گوں کلات ء یک سیادی ٹہت ۔تو ایشی پہ ردی مہ زور ۔اے چشی ھاسین پجاروکی یے نہ ات بلئے اگہ تو جاگہہے ء بازیں وھد ء گوازینے گڑا آھود ءِ مردماں شرپجاروک بئے ۔اے دو سال ءِ رو ءُ آھگ ء مئے ہمے وڑا پجاروکی جوڑ بوت۔ مابازیں کارندھے پجہ آورت مئے ھانزا کہ کلات ء لس کارندھ ءِ وڑا کار ء انت بلئے میتگ ء آوانی جاہ ءُ مکام دگہ وڑا انت ۔ایشانی گوں نندگ ءُ گپ ءُ گال ء یک نزیک یے جوڑ بوت بلئے گپ دگرے ات تو زانئے کہ انچو مہلوک ءِ دارگ ءُ آوانی کنڑول کنگ ارزان نہ اِنت من ء باور ات کہ برزی سند ء دگہ افسرے منی دراھین روگ ءُ آھگ ء یکوئی دلگوش کنگ ء اِنت ۔سرکاری کارانی تہا کارندھاں ء ھورتی ء چارگ بیت کہ اے چے کنگ ء انت ہما مردم کہ منی سرا وتی چمے داشتگ انت آ الم ء سرپد ات کہ منی دراھیں جہد ءِ مراد وتی کہول ءِ گران کدری ءُ پہریزگ اِنت وتی پت ءِ جہدانی برجاہ دارگ اِنت کجام ہم یک وڑے ء کنگ بوھگ اِنت من اگہ چہ کارندھاں زر گپت آ ہم پہ وتی کہول ءِ ھانزا اد ا ء دگہ یک ھاسیں ھبرے ء مناسرپد ی رست کہ اگہ کسے کلات ءِ تہا نوکری گرگ لوٹیت گڑا ایشی ءِ ھانزا آئی ء را مہلوک ءِ گچینی بوگ لازمی اِنت ءُ پہ ایشی ء سالانی سال گوزنت پدا ہم آوان ء سرکاری مزنیں اگدھ ءِ سرا نادینگ ءِ بدل ء کسانیں کار دیگ بنت ہمے کسان کسانیں اگدھا ء کارانی سرا آ وتی ھانزا ٹوھیں کار کش انت ۔پرچاکہ اد ء ِ ہرکار ءِ موہ ءِ متا بک ء بنت ءُ اگہ پہ تو راہ ءُ درے پچ بوت گڑا بزاں کہ تئی ھیش اِنت تو فرش ء ھرش ء سربئے ،تو اگہ یک اگدھئے سرا کار ء نہ ئے بلئے اگہ وھدیکہ مردمے ءِ کمی بوت گڑا ترا موہ رست گڑا بزاں تو ہچی ء چہ مزنین مردمے ءِ جاگہہ ء گپت کنئے بلئے اے موہ ءُ کسمت ءِ سرا اِنت برے بیت ءُ برے سالانی سال ھچ کار نہ بیت ہرکس ھوشیار نہ اِنت آروت جاگہہ ء پرکن اِنت ۔ا ے نیم سرکاری کار ءِ تہا لس مردماں رزامندی ھوار نہ بیت۔ ایشی پہ باز وھد درکار بیت برے برے مردم ہمے کار ءِ تہا پیر بنت گڑا آوان ء سہی کنگ بیت کہ اے کار ءِ ھانزا آ زورگ نہ بنت ۔گڑا بزاں آئی ءِ زندگی برباد اِنت ،برے برے اے وڈ بیت کہ یک لس نوکیں چاروکے ہم زوت کاردیگ بیت کدی مردمے ء چہ انچیں کارگرگ بنت کہ آ دل ءِ تہا نہ لوٹیت کہ بکنت نوکین مردم اگہ کار ء دارگ نہ بیت ہم آئی ءِ سرا ہرڈولیں بندش اِنت ءُ بازیں کانود ءُ رھبندانی پیلوی ء پد وتی کارء بندات کت کنت ۔من وھدے چہ ہارن ہاف ءِ مساپر جاہ ء واتر اتکوں گڑا من ساھتے گوں بناربس نشت ءُ ھمود ء کسہ آورت اِنت ۔
	پہ ایشی ء بناربس ء  نوکیں اھوال رست انت ءُ پہ ایشی آئی ءِ کار ءِ توک ء گہتری آھگ ءِ اومیت ات من پرے ھبر ء سدک ءُ دلجم اتوں کہ ایوکء مردم نوکر ءُ کارند ھانی گپ ءُ اھوالانی سرا باز بھیسہ مکنت۔ پرچاکہ آ اسلیں ھال ء  نہ دنت۔ایشانی گپ ءِ کشگ چش ارزان ات کہ من سرپد بوتگ اتوں اے گپ ءِ باری ء برے نیمگے دپ ء چوٹ کن انت گیشتر دروگ بندانت سرھال ء بدل کن انت ءُ گپ ء انچش پہ دیم جن انت گڑا ایوک کموکے راستیں ھالے کلات ءِ بابت ء درکیت کہ نا !برھال ایشاں چہ اے اومیت دارگ کہ راستیں گپ ء جن انت ۔کدی نا گپ کس نہ جنت ہرکس ء راستیں ھال ءِ باری ء نپ گپ جن انت؟ کدی نا! گپ کس نہ جنت ہرکس ء راستیں ھال ءِ باری ء نپ گپت من بناربس ءِ دیم ء چشں کتاب ء ہرچی ونتگ ءُ سرپد کتگ بلئے انگتہ آئی ءِ ھانزا اے ھبر ءِ گیشنگ گران انت کہ کجام ھبر راست اِنت ءُ کجام دروگ اِنت ءُ ایشانی گیشنگ ءِ کار ارزان نہ اِنت منی اے پگر ءِ تہا مستریں اومیت ءُ واھگ بناربس ات کہ آ کارے کت بکنت پمشکا من ہرچی ءِ بابتء آ سوگہہ کت ۔اے وہدی جاور انچش اتنت کہ پہ وتی کہول ءِ ھانزا جہد برجا دارگی ات نوں اومیت دارگی نہ ات کہ سارٹونی ءِ کاسد دزبہ کپ ایت ہرچی مارا وت کنگی ات ۔سارٹونی ءُ آئی ءِ کاسد ءِ درگیجگ مئے وسی کارے نہ ات ءُ نوں ہرمردم ءِ جست بکنے آ ہم جست کن انت کہ کئی جست ء ئے بزاں کہ مردماں آوانی نام ءُ دروشم ہم شموشتگ اتنت ۔ماہرچی کہ آوانی کہ رنگ چہرگ ءُ شیبن ءِ گپ بہ جت اِنت مردماں آ بے ھال کتگ اتنت ءُ کس ء مارا آوانی اھوال نہ دات من ہمے سرپد بوھگ ءِ باز جہد کت کہ نوں بگندے کلات مئے کہول ءِ کسانیں ردی ء بے ھیال بکنت ءُ سر زاھر ء چشیں ھچ نشانی یے نیست ات کہ مردم ء اومیت انت کہ چیزے نہ چیزے بوت کنت ۔کار اوشتاتگ ات نوں ایوکیں اومیت بناربس ات کہ اگہ آئی ءِ نوکری ءِ کار کلات ء یک بوت گڑا بزان کہ اے پہ مئے ھاندان ء نوکیں اوستے ات پرچاکہ بازیں نوکرانی زبان ء ہمے گپ اشتکگ ات کہ کسے اگہ کلات ءِ نوری ء گپت بزاں آئی ءِ کہول ءُ مردمانی ھانزا بلاھین درے پچ بوت بلئے راستی ء ھچ زانگ نہ بوت کہ اے انچیں کسہے ؟ راستے یا دروگے ؟
	یکرندے یک کارندے ء گوں من ہمے کول ءُ کرار کت کہ آمنی برات ء کلات ء کار ء جناھین ایت بلئے پدامن آئی ءِ جند نہ دسیت اے وڑیں گپ باز بنت بلئے ایشانی پیلو کنگ گراں اِنت آئی گوں من زبان کتگ ات کہ آ بناربس ءِ کلات ء ہرڈو ء کم کنت بلئے دومی نیمگ ء آئی ءِ اے گپ ہم دلپروشت کہ کلات ءِ نوکری ءِ ھانزا ودار انچو باز لوٹیت کہ مردم ءِ اوپار ہم روت ءُ پیر بیت ہماکرندھ گپانی اشکنگ ء منی دل ء نہ کش ات کہ پرے کار ء بناربس ء لاچار بکناں بلئے ہرچی ءِ ھانزا منء وت ہمت کنگی اِنت وھدیکہ ایمیلیا ء وتی سرجمیں کارءُ کسب ماتءُ پت ءِ ھیالداری ء ندر کتگ اتنت ۔پت ءِ دل ءِ تب ءِ کار نہ بوت بلئے ہما اِنت وھدیکہ من وتی رھبند ءُ واھگ ءِ رد ء کار بندات کتگ ایمیلیا ہم اچ من دور بوت ءُ پیشء آئی ء گوں من مردمانی دیمء گپے جت بلئے نوں منی ھچ گپ ءِ جواب ندنت ءُ زھر اِنت۔
	ہارن ہاف مہمان جاہ ءِ کارند ھانی ھانزا ہرچی مسکرا ات آوانی گپ ءُ ھال ہچی پہ شریں وڑے ء نہ ات انت ۔ہرگپ مسکرا ات ایشانی دپ ء زاہ ءُ بد ء اتکگ ات منی ایوکیں اومیت بناربس ات ۔آئی ءِ ھمرھم انچو نہ ات منی دل آ دیمتر ء شریں اومتیے ہرچی اگہ منی بلوٹاں ہما منی کاراں دیمء بارت منی اولی مراد ہمیش ات کہ کاسد ءِ بے عزتی ءِ پولنگ شودگ نہ بیت ۔اے مئے ھانزا مستریں دل چلی ات ۔من ہم لوٹیت کہ اے جیڑھ زوت اچ منی دست ء گیش ءُ گیوار نہ بیت ۔بلئے منی دست ء ایش ءِ گیشگ ءِ ھچ وڑ نیست ات پمشکا من اے کار ءِ ھانزا بناربس دیم ء آورت مئے سبب ء یک کاسدے چہ کلات ء باریں کجا شت؟ نوں بناربس باید کہ دیم ء بئیت کاسدی کار ء دز بہ گپت بگندے ہمے گپ ءِ جند گار بہ بیت ءُ آوتی بے عزتی ء دل ء میاریت اے پیم ء ما اختیار دارانی دل ء پہ وت ء شریں جاہ ءُ ارزشتے داشت بکنیں بلئے اے منی دل ءِ واھگ ات ءُ برے برے من ء ترسیت کہ اگہ آوس مئے پگر ءِ جند کپت گڑا بوت کنت کہ زوت ایشی ول گوج بکن انت ءُ منی واھگ پورہ مہ بنت ۔منی چست ءُ ایر ھلاس نہ بوت انت ۔بناربس ھم وتی کار ءُ سدک ءُ دل ات گل ء آئی ءِ پاد زمین ء ایر نہ اتنت ۔آئی ء موچی ءِ کار ء ھیب کت آہر روچ گوں دپتر ءُ کلات ءِ کارندھ ءِ ھیالاں گوں سنٹ ات آدلء سک وش ات ۔ایمیلیا ء انچو کیں گپے بکتیں آئی بدبرت من آئی ءِ اے برزگندی شری ء مارت ءُ آئی ءِ اومیتانی پیلو بوگ دیم اڑاندہم زانت انت ۔آئی ءِ کلات ء اولی روچ ء پادانی ایر کنگ ءِ گوں ء آئی ءِ مزن گندی وت ھلاس بوتنت ۔آئی ءِ کار ءِ بابتء من ترا پیسرا ھال داتگ ات کہ چے پیم آئی ء را دپتر ءِ تہا ودار کناینگ بیت ۔آئی ء راچتوریں جنجال است اِنت اے ڈولیں گپاں من ء سک تورینت ۔بلئے چے بکناں بناربس بیگاہ واترا تکگ گڑا آئی ء دراھیں اھوال من ء گشت اِنت ہمے گپ اھوال من ایمیلیا ہم گشت انت ۔برے برے آبیزاری بوت ۔چشیں دراج کسیں اھوال۔ بلئے اشی ءِ تہا بندات ءِ وشی ء ابید ھاسیں دیمروی نہ بوت پریں دوسال ء تاں ۔بناربس شت ءُ اتک ۔دلپروش ات ۔آئی ءِ کاردیم ء نہ شت انت ءُ نوکری ہم پکا نہ بوت ہمے وڑا آئی ءِ کار دیمء نہ شت اِنت ءُ نوکری ہم پکا نہ بوت ہمے وڑا من آئی ء را لہتیں لبز نبشتہ کتگ ءُ داتگ کہ وھدے موہ رست گڑا واجہ کارانی دیم ء پدرے بکنت بلئے ھچ آئی برزی سند ءِ ھاکماں گوں گپ کت نہ کت ءُ جہلی سند ء دگہ ھچ نہ بوت یکروچے یک کارندھے ء آئی ءِ دست ءِ کاگد دزگپت درت ءُ چنڈ کت ءُ کنڈے ء چگل دات ہماوڑ کہ بناربس گوں کاگداں کتگ ات۔آئی ءِ جند ءِ گوم ء ہمے وڑ بوت ۔اے رو ءُ آ ءِ آسر دگہ ہچ دز نہ کپت بلئے بناربس چہ وتی بچکی ء در اتک ۔ءُ ٹوھیں مردمے جوڑ بوت ۔آئی ءِ دراھیں کسانی ءِ ھادت بدل بوت ءُ آ گران ءُ سنگین جوڑ بوت ۔آئی ءِ گندگ ء من ء تسلی بوت کہ منی برات نوں مزن ء لاھک بوتگ ۔آمنی سوب ء کلات ء سر وت بوت بلئے نوں آوتی کار ءِ تہا وت واجہ اِنت ۔منی ھچ پکا ر نہ اِنت ۔من یک شریں ہمراھے پشت کپتگوں ۔پرچاکہ نوں آئی منی دیم ء کلات ءِ کسہ انچو کسان ءُ کپی چنڈی بیان کت انت کہ برے برے من ھیال کت کہ آگپ ء سرجمی ء جنگ ء نہ اِنت انچو کہ منی مجگ ء گپ مانگیشینگ ءُ بے مانا ات انت۔پریشانی ھبر ھمیش ات کہ آئی وتی کسانی اشتگ ات ءُ یک پکاھیں ٹوھیں مردمے جوڑ بوتگ ات ۔آئی ء ِ ہرروچ ءِ ودار ءُ دیر دیر ء اوشتگ ءُ چم پرداری وت من ء گموار کنگ ء اتنت ۔اے دراہ پہ نااومتی ءُ بے نپیں ودار اتنت ۔منی ھانزا اے گپ ءِ ایر برگ مشکل ات کہ آئی ءِ تہا انچو ہمت چتوروکائی پیداک بوتگ ات ۔آ انچاکسانیں بچکے ات آچون چشں ٹوھیں مردم ء دلاور بوتگ ات۔ راستی ء ہرروچ ءِ یک پاد ء اوشتگ ءُ ودار کنگ دراہ تام بریں کارے ات پہ ایشی ہچ وڑیں بدلی نیاتک اے مردم ءِ جند ء پروش انت بے ھمت ءُ بے ھیا کن انت مردم ہچ کاری نہ بیت ایوک ء چم پردار بیت ۔چم پرداری کچک ء سگتگ آئی پہ بے گویاکی وتی کار برجا داشت بگندے آئی زوت اے ھبر ءِ مارگ بوتگ ات کہ منی ھبر رد نہ انت کہ اے کار ءِ تہا آئی ءِ واھگانی پیلو بوگ ءِ ہچ امکان نیست ات بگندے ھاندان ءِ جیڑھ گہتر بہ بنت ۔بناربس دل ءِ واھگ ءُ واب باز اتنت بلئے آچے رنگ ء سرجم بنت ۔اے ڈولیں اومتے گندگ نہ بوت ۔بلئے آئی کلات ءِ ھال آورت انت ۔آئی زانتگ ات کہ واک ءُ زانت چونیں توان داریں چیزانت آئی افسرانی نندگ ،سر ءُ پر، نیم چمی چارگ نبشتہ ءِ پیم ترز ،بچکند ،زاھری ،وشی ،ہرچی یات داشتگ ات ۔کتابانی پٹ ءُ پول وانگ لبزانی سرا گٹگ ءُ تاں دیر ء گپ ءُ تران ۔یکیں چیز ءِ سرا تاں دیر نندگ ءُ جیڑگ ہر یک رنگے ء اے مردم چاراِت ءُ پہمتگ اتنت ۔بناربس ءِ واھگ ھیمش اِنت کہ آ ہم ہمے مردمانی رم ءُ کالبء کدیں سر بہ بیت کہ وتی کہ وتی ھاندان ءِ نامءُ توار ء نوک بکنت اے آئی ءِ نامرادیں واھشت ات ایشاں گوں گپ بکنت درامدے ءِ وڑا مہ بیت بلکن یک ھمکارے ءِ رنگ ء۔ گڑا پدا آئی ءِ کہول ء مزنیں شرپے بوت کنت۔
	بلئے چشیں راہ ءُ درے گندگ نہ بوت کہ بناربس اے مردمانی کد ء دسر بہ بیت روچ پہ روچ ھمنچک کہ آ مزن بوھان بیت آئی ءِ کوپگانی بار گیشتر ءُ گران تر بوھان ات۔اے ہمک روچی کار برجا ات انت کہ یک روچے بوت بناربس بیگاہ ء اتک آ نہ گیگ ات آئی وتی سرمنی گوپگ ء ایر کت گریت ءُ ھال دات کہ میتگ ءِ مہمان جاہ ء یک مردمے اتکگ کہ آ زمینانی کچ ءُ ماپ ء کنت آ land surveyor اِنت ۔آئی ءِ ذمہ ھیمش اِنت کہ ہمے مردم ء گوں گند ءُ نندبکنت ۔ایمیلیا پہ بے تواری ڈن ء نشتگ ات ۔ آئی دراھیں گپ ءُ اھوال گوں من کت انت آروچی من ء پدا گیراتک کہ انگتہ ہماکسانیں بچک اِنت ہچ مزن نہ بوتگ نہ رستگ انگہ گونڈوئے آروچی انچو زانگ بوت کہ آئی ءِ گوم ء نوکیں گپئے بوتگ کہ آ پہ ایشی ءِ ھانزا تیار نہ اِنت ءُ ترسگ ء اِنت کہ اومیت ءُ نااومیتی ءِ جاور ءِ آماچ انت ہرچی آئی ءِ واستا نوک انت ۔پمیشکا آ دلوارگ ات آئی ءِ دل لرزگ ء ات پرچا کہ اولی رندء آئی ء را پہ کاسد ی تئی نیمگ ء راہ دیگ بوتگ ات۔‘‘
اولگا گپ کٹینت۔
’’پیریں مار ءُ پت ءِ گرگ ءِ تواراں ابید دگہ چڑکہ نیست ات،
	کاف گپ بندات کت ،’’بناربس بہ بیت کہ تری تو یا ایمیلیا۔۔۔درستانی دست منی جنجال کنگ ء ھوار انت ‘‘تو چش مگش درستاں یکیں بنجاہ ء مہ بند ی،اولگا ء گشت’’ بناربس اے کاگد ءُ کاسدی ءِ کار ء سک وش ات آئی دل ء زانت کہ آئی ءِ ڈبہ انچو باز نہ اِنت بلئے پدا ہم اولی رندا آئی ء را پہ بھیسہ کاسدی یے ءِ کارے ء کہ راہ دیگ بوت آئی پہ دل ءُ ستک ءُ گوں ھب ءُ ُواھگ اے کار زرتگ ات ۔
	منء پہ بناربس ءِ دل ءِ دارگ ءِ ھانزا ہرچی کنگ کپیت ۔آئی ءِ نوکیں پوشاک کہ آ پہ ھاس کاسد ءِ گور ء کنگ ء دوچگ بوتگ اتنت ۔تانکہ آوتی کارءِ وڑ ءُ پیم ء بہ بیت ۔البتہ ایمیلیا ء را ے چیز سک نہ وش بوتگ آئی ءِ دل ءُ بناربس شر کنگ ء نہ ات ۔بلئے من وتی رزاء آئی ء را دلبڈی داتگ ۔پرچا کہ گوستگیں سہ سال ءِ مدت ء اے دوکاگد پہ مئے کہول ءِ اِزت ءِ بلندی ء ستاکرز اتنت ۔تئی آھگ پہ مئے ھاندان ء وش بہتے بوت ۔تو مئے شومیں کسمت ءِ ھانزا مستاگے بوتے ۔ بناربسءِ قابلیت ءُ لاھکی ءِ چکاس اِت ما پہ کلات ء چیزے کنگ لوٹ ات ۔ءُ دومی نیمگ ء تئی نیکیں واھگ ءُ ہمراہ داری باز المی ات تو مارا پہ شری سکین دات کرتے مئے ھانزا کوپگے ات ئے پمشکا مئے باھد ھمیش ات کہ تئی شری ءِ ھانزا پگر بکنیں تو ادا یک درآمدیں مردمے ادا ءُ تئی ڈولین مردماں ء شک ءُ بے باوری چارگ بیت ھاس کلات ءِ ہر اے ڈولیں مردم ءِ سر اسک اِنت مارا تئی کمک کنگی انت ۔ماوتی دل ء ہمے سرپد بوتیں کہ چشیں کہ ہرکس ء تئی سرا المی بارو نہ بیت گڑا مئے باید اِنت کہ ترا سوگہہ بکنیں دومی نیمگ ء مردمانی ھیال ء ماگندگیں مردمیں ۔کوم ءِ دپ دارگ نہ بیت پدادومی نیمگ ء تئی دوستدار یا دشتار اِنت کہ ماآئی ءِ دیمء چے پیم اوشتات کنیں پرے ھانزا مئے سرا الم ات کہ ترا باور بکنائیناں کہ تئی سدک چہ مئے سرا مہ پروش اِیت ۔ھما کلوہ کہ بناربس یک کاسدے ءِ جہت ء پہ تو آورتگ اتنت آوان اچ تو ساری من ونتگ ات ۔بناربس انگت پہ چار اے کاگد پچ نہ کتگ انت اے کاگد ءُ کراچ مئے جند ءِ ھانزا ساہ کندن اتنت ۔ایشانی تہا ترا میتگ ءِ میر ءِ کرا روگ ءِ گشگ بوھگ ات ۔اے وڑیں جاوران مارا وتی ارزشت مالوم نہ ات ۔مامپت ءِ ھدا تہا کپتگ اتیں مئے جند ءِ ھانزا نکس ءُ تاوان است اتنت ۔بلئے اگہ گپے چیزے بکنتں گڑا اے کاگدانی بابت ء تئی دل پروشت ءُ اچ ما دل گراں بوتے اگہ مااے کاگدانی بابت ء تراسہی سرپدکلتیں گڈا تئی دل ءِ تہا پرماشک ءُ بے باوری پیداک بوتگ ات اے کاگد دروگ اتنت یا تئی رد دیگ ء نبشتہ بوتگنت اللہ بزاِنت بلئے مئے کارچے ؟ما توک ء جنتر ءِ تاکانی تہا درشگ بوھگ ء ات انت کاگد دگہ مردماں شمئے نام ء نبشتگ اتنت ءُ میانجی ء میاری مارا کنگ بوت ،نوں اگہ ما کاگد ءِ بابت ء دراھیں چیزیں گپاں پدر مہ کنیں گڑا دراھیں گپ مئے سر ا کیت ۔پرچا مہ چشیں بے مردایں کاگدے بھر کنگ ءِ ڈوبہ داریں ءُ مئے گپ و کار ءِ توک ء پرچا تپاوت پیداک بہ بیت ۔پدا تو ہم دلپروش ۔ہما مردم بدنام کہ آئی ءِ جند ء کاگد ءِ حرپے نبشتہ نہ کتگ آمردم ہم سبک انت اے کاگدانی ارزشت ہم زانگ نہ بیت ایشانی آسر ءُ سابتی ہم شہم نہ اِنت۔ پدا ہرچی ناسرجم انت ۔مردم ءِ پریشانی گیشتر ودانت یک روچے بناربس سک پریشانی آتک ءُ من ء ھالے دات کہ تو چہ وتی کار ءُ نہ گیگیان دلجم نہ بوگ ء ئے ۔ آئی ءِ دل پرشتگ ات ۔آئی ءِ دل بڈی ء پہ منا دروگے بندگ کپت اے دھوکہ اِنت یا راہ ء چہ گسر کنگ بلئے آوھد ء آئی ءِ دل ءِ دارگ ءِ ھانزا من ء کنگ کپت نہ ایوک ء آئی ءِ بلکن تئی ھم ۔‘‘
یکے ء دروازگ ٹُک اِت۔۔۔۔۔۔
	اولگا پاد اتک دروازگے پچ کت ڈن ء درآمدیں مردمے ءِ جست ءُ پرس ءِ توار ات آئی ء را اولگا ہما پیم ء پسو دیگ ء ات بل مردک پہ زور پیشگاہ ء آھگ ءُ وتی چماں چیزے شوھازگ ءِ ھانزا مانجائی کنگ ء ات ۔آئی پہ زور اولگا تیلانک دات کہ توک ء بئیت ۔گڑا آئی ایمیلیا پہ توار کت کہ آئی ء تہا پترگ ء بدارایت ایمیلیاتچان ء اتک آئی اولگا یک کرکت ءُ وت ڈن ءِ دمک ء دراتک ءُ در دپے بند کت ۔دمانے ء پد آواتر اتک آئی ء دراھیں ھال گوں اتنت ۔آئی مردک تاچینتگ ات اولگا آئی ء را ھال دات کہ اے مرد چہ کماکاراں یکے ات کہ پریدہ ءِ گشگ ء آئی ءِ پٹ ءُ لوٹگ ء ات ۔اولگا کاف ء چیر دیگ لوٹیت ۔اگہ کاف رندا پریدہ ء وتی اد ءِ آھگ ءِ ردی ء گشیت بہ گیشت بلئے کمکار سہی مہ بیت۔اولگا آئی ءِ را نندگ ءُ شپ ءِ گوازینگ ءِ سلاہ جت بلئے آئی ء نہ منت ۔پرچاکہ کہ تنگہ بناربس نہ اتکگ ات ءُ آئی لوٹ ات کہ بناربس بئیت اِنت۔آگوں اے کہول ءِ مردمان گوں یک بوتگ ات بلئے شپ ءِ اد ءِ گوازینتگ آئی ءِ دل ء شر نہ ات ۔پمشکا آئی لوٹ ات کہ بروت انت ۔ایوک ہمے مردم آئی ءِ گوں ء دل پہک گندگ اتک انت ۔اے تیوگیں میتگ ء دگہ کسے ءِ بابت ء دلجمی مشکل ات۔
	یک ھبرے ء آسک ھیران ءُ پریشان کتگ ات کہ پریدہ آئی ءِ دل ءِ ہرگپ ء سرپد انت ءُ زانت کہ کمکار آئی ء دوست نہ بنت بلئے انگتہ گوں آوان یک دل اِنت  اے چون بوت کنت کہ پریدہ آئی ءِ بدواھانی ہمراہ داری ء بکنت ؟ اگہ یکے اد ء اتکگ گڑا دومی المء آئی ءءِ کرا نندوک اِنت آئی اولگا جست کت کہ باریں آئی ءِ کرا تراب یا چابک وڑیں چیزے است کہ نا۔۔۔گڑا آئی ء پسہ دات کہ آئی ءِ کرا شریں دزلٹے است انت کہ پدا کاف جست کت کہ گس ءِ دیمء پیشگاہ ءِ در ء بدل ء ڈن ء روگ ءِ دگہ راہ است کہ نیست گڑا اولگا پسہ دات کہ دگہ ھچ راہ نیست البت اگاں آلوٹ ات کہ چیروکائی ڈن بروت گڑا دیوال ءِ پدی نیمگ ء درک بہ کنت آ نیمگ ء کسانیں باگے ءُ ایشی ءِ کش ء دمک اِنت کاف پیسلہ کت کہ آانچو کنت۔
	اولگا لوگ ءِ پدی نیمگ ءِ راہ ءِ پیشدارگ ء آئی ءِ ہمراہ بوت اے وہداں گپ کنان ء کاف آئی ء را تسلا دات کہ آہچ پریشان مہ بیت ھروھدیکہ بناربس کیت زوت اسکول ء راھے بدنت۔ آئی ء را اولگا ءِ دلاوری ءُ بیسہ ءِ سرا وشی بوگ ء ات کہ چنت ھتر ء ابید ہم آئی ء کاف ءِ سر ستک کت ءُ دراھیں اھوالاں سرپدے کت نوں بازیں چیزانی بابتء آئی ءِ چم پچ بوتگ اتنت۔آئی سدکی دات کہ آوانی سدک دل ء ہمراہ انت ءُ مشکلیں وھدان آوان ایوک ء نیلیت آئی ءِ دل ء ایمیلیا ء اولگا پہک دل ء یک انت آئی دیوال ء چہ سرگوز کنگ ءِ وھدان آئی ءِ دست گپت ءُ ُ پرسٹ ات ۔
وھدیکہ آدمک ء سربوت گڑا آئی ءِ چم پہ مردی ء تہاری ء کپت انت آئی گمان کت کہ اے ہما کمکار اِنت کہ بناربس ءِ لوگ ءِ چپ ءُ چاگرد ء تروکائی ء ورگ ء اِنت کنڈوشمگاں سرکشاں ءُ چانوگری کنگ ء ات کاف آئی ء را گوانک جت گڈا آ پہ تچان آئی ءِ کرا اتک تو کئی شوھاز ء گردگائے ‘‘کاف ء جست کت۔
آئی ء لٹ وتی پشتی نیمگ ء چیر داتگ ات۔
’’تئی؟‘‘کمکار ء پسہ دات ءُ نزیک ء اتک۔
	’’بلئے توکئے ؟ کاف ء جست کت ہرچا کہ آئی ءِ گمان ء اے دگہ مردمے ات ۔پرچاکہ ھمر ء مزن ات دیم ئےِ کرچک ءُ پیر تر ات ءُ رواج بدل اتنت ۔آئی ءِ گردگ ء ہمے وڑا پدر بوت کہ کونڈے پدردانت ۔سبک گام ءُ تھمبل ات۔
’’تو من ء پجہ نیارے ۔من تئی کہنیں کمکار جیریمیا jeremiahاوں‘‘ ۔مردگ جست کت۔
	’’بلے بلے ‘‘کاف ء وتی دست ءِ لٹ شری ء مشت کت ءُ پشت ء داشت ۔تو پیسر ء چشیں نہ اتے؟
’’ھو! اے دراہ منی جند ءِ تب اِنت وتی ورنائی ءِ ھادت بدل کتنت۔‘‘
جیریمیا دراءئینت ۔
’’گڑا آرتھر کجا بوت ‘‘کاف جست کت۔
’’ واجہ آرتھر ۔تو تاچینت ۔تئی ترندی ء آجست آواتر کلات ء شتگ شکایت کنگ ء ۔‘‘
’’گڑا تو؟ کاف ء جست کت۔
’’ من انگہ ھمدا اوں ،آرتھر منی ہم شکایت ء کنت ۔
’’گڑا ترا چیزے شکایت است ‘‘کاف پرس اِت۔
	’’ تو واجہ اے گپاں بلتو زانئے تئی دشتار ءِ گوما وھدے مسکرا ءُ دل سیاھی گتگ دگہ چے ؟ توزانئے اے دراہ گلاٹر Galater ءِ گشگ ء بوتگنت آئی مارا دیم داتگ ۔
’’گالاٹر‘‘ کاف جست کت۔
	ھو! ہمائی ءِ جند ! ہماوھداں کہ کلام ءِ بدل ء کار ء بوتگ ‘‘ر یمادراینت ۔ہمائی مارا وھدے تئی کرّادیم دات گڑا گشتے کہ بروات شما پٹواری ءِ کمکار جوڑ بئے شری ءِ سرا ہر سرءُ پرءُ گپ تران ء نوٹ بکنئے۔
	ماپسہ دات کہ مارا اے کار ءِ ھبر نہ اِنت ماایشگی جندء نزانیں گڑا آئی ءِ جواب ہمیش ات کہ کار ءِ زانگ الم نہ انت ۔شما ایوک ء آئی ہمراہ بہ بئیت ءُ بچار اِت کہ چہ کنت ءُ آئی ء گپ ء بدار اِت
	شر کاف ء درائینت تئی ھیال گلاٹر راست ات یا شم اوتی کار سرجم کت کتگ انت۔
’’ من زانت نہ کناں ‘‘ جیر یمیا دراھینت ۔اے کسانیں مدتے ء ہرچی ءِ بابت ء سرپدی گران ات ما ہمے گپ ء زانیں کہ تو سکیں ترندیں مردمے یے مئے چک ء کپتگ ئے ءُ ما ہمے ھبر ءِ شکایت کتگ ۔من اے گپ ء تنگتہ سرپد بوت نہ کناں کہ تو وت یک کارندھے ءِ ترا چون دپے گپ شات بیت کہ ایندگہ کارندھانی سرا زلم بکنئے ۔تئی جند کلات ءِ تہاکار ء نہ اِنت ۔کار ءِ جند ہم سک گران اِنت ءُ تو چشیں بچکانی وڑا ایشی ء راسرجم کنگ ء ات پدا تو مارا اسکول ءِ جنگلہ ءِ دپ ء داشت ءُ سزا دات نہ گرمی ء ِ پرواہ اِنت ءُ نیکہ ءِ برف ئے تو مئے سراباز کہربوتگے پدا آتھر ءِ گوما تئی زلم گیشتر انت انوں یک ساھتے بیت کہ آرتھر ءِ گوما تئی رندا خوار ءُ جنجالیں بلئے چون بکناں ترا پرواہ نیست ۔مئے عمر ہم چشں کسان نہ اِنت کہ چشں بچکانی وڑا ہرچی ء سگت بکنیں‘‘ کاف ء آئی ء گپ گوشداشت ءُ دراھینت’’ اومنی دلبریں جیریمیا تئی دراھیں ھبر راست انت بلئے تو اے کلگ ءِ شونی ء منی بدل ء واجہ ءِ گالاٹر ءِ دیم ء بکن من شمارا نہ لوٹیتگ ہمائی کہ شمار ادیمء داتگ شمایہ ءِ پرچا نہ گشئے من چے گنا ہ ہمائی ء بروت بگش ۔ باید کہ شما اولی روچ ء من ء انچش پہ براتی ھال ء بداتیں گڑا چشیں گپے پشت نہ کتگ ات‘‘ ’’پرچاکہ ماسرکار ء ِنوکریں بلئے آرتھر درخواستے گم داتگ کہ نوں ماگیشتریں کار کت نہ کنیں۔ مارا موکل بدنت ۔
’’شرگڈا نوں شما سرکار ءِ نوکریء یل داتگ ؟‘‘
کاف ء جست کت ۔
	’’ھو! ایشی ءِ سرا کار بندات بوتگ ءُ مئے جان چٹیت‘‘ ۔’’بلئے تو منی رندا یل نہ کنئے انی ھم تو منی پدا ں گراں پیداک ات‘‘’’ چش نہ اِنت ۔من اے ھانزا تئی رندا اتکگوں کہ پریدہ ءِ دلبڈی ھانزا آپرئے ھبر ء سک زھر اِنت کہ تو آئی ء ِ بدل ء بناربس ءِ گہاراں گوں ہم نیادے آ پرے ھبر ء انچو دلپدرد نہ اِنت کہ تو آئی ءِ گوم ء بے وپا ئی کتگ ۔ بلکن آئی ءِ دل ء پیسرا چہ اے مردماں رنجیتگ من چہ اسکول ءِ کوٹی ء سر کش ات ءُ چاراِت کہ باریں تو چے کنگ ء ئے بلئے من دیست کہ پریدہ ایوکء نشتگ ءُ گریوگ ء اِنت ۔ آئی ء گوما پرئے گپ ء تپاک کت کہ من ہارن ہاف ءِ مہمان جاہ ء کارکناں تنا وھدے کہ منی کار ءُ اھوال گوں کلات ءِ تچک ءُ برابر نہ بنت وھدیکہ پریدہ واتر وتی کار ءِ سراروت ءُ بیئیر ءِ Tapre Room ء کار کنت۔گوں تو سورکنگ ء ھچ پائدگ نیست ۔پرچہ کہ آئی ءِ بے مٹیں کربانیانی بدل ء تو ھچ دات نہکت انگہ آئی ءِ دل پہ تو ساپ اِنت کہ تو گوں بناربس ءِ ھاندانء ھور نہئے بلئے من ء سبر نہ بوت ءُ من ھمے پکا کرت کہ یک رندے وتی دل ءِ تسلی ء بچاراں کہ تو کجائے بلئے تو گوں بناربس ءِ گہاراں دست ماں دست ءُ ھمدے نوں باید کہ بزگیں پریدہ وتی دل ء جم بکنت ءُ آرام ءِ دل بہ نندیت۔اے سیاھیں جنگ ء تو پرچاک گنوکے بلئے ہرکس وتی پسند ء لوٹ ات منی دل ء اے چش جنگلی سیاھین پشی ء انت بلے پدا ہم ترا اے براہ نہ دننت کہ پشتوکائی راہ ء دور بکن ءُ باگ ء چہ مانتراں ء ادا بیائے‘‘’’ من ء آ راہ ہم مالوم اِنت ‘‘ نوں ہرچی بوھگی ء ات آ بوت ءُ ہما چیز کہ آئیء را دل ء شک ات بوت ۔
پریدہ آئی ء را یلداتگ ات۔
	اے کسہ ءِ آسر نہ ات پریدہ بگندے چک بجنت ءُ پدا بئیت اِنت دگہ درآمدے ءِ اشک ءِ دام ء بہ کپ ایت ہما کمکار ہچ پریدہ ءِ وڑا وتی کار ء سرجم دیگ ء اتنت۔بلئے کاف آئی ء را وتی اھوالاں راستی ء سرپد کناینگ لوٹیت ءُ ُوتی ہماجنکانی گوں گندوک ءُ گپ و تران ء ھال دیگ ءِ واھگدار ات ۔ تاں کہ وتی راستی ء ھکیں گپاں جت بکنت۔کموکے ساری وھدیکہ آ گوں اولگا ء ہم نیاد ات گڑا آئی گپانی تہا پریدہ ءِ انچو ستا کت کہ آئی ءِ ایوکیں کمک ءُ ہمراہ ھما اِنت بلئے شر آ ہمراہ ء وتارا سستگ ۔نوں بگندے ہچ پیمیں لب ءُ ملامے آوان ء نزیک آورت مہ کنت ۔بگندے یک بے زبانیں مردم ءِ رنگ ء لیبوئے کہ آ زندگی ءِ گماں بدنت بلئے آ ہمے وڑا انت ءُ شر تر نہ بیت ۔
جیریمیا پشت ء کنزاں بوت ۔
کاف آ گوانک جت۔۔۔	
	’’جیریمیا بوشت‘‘ منی یک گپے ءِ پسو ء ایوکء بدئے وتارا کستر ءُ مستری ءِ گپاں چہ دور بدار نوں منءُ تو چہ اے کید ءُ زمزیل ء آ جو یں اے پہ مادوھیناں مبارکیں دانکے بات ۔مارا اے براہ نہ دنت کہ یکے دومی ء جہل جنگ ءِ جہد بکنیں ۔بلئے باید اِنت کہ وتی دلء ساپ کن منء راستی ء اے لٹ پہ تئی ھانزا دست ء اِنت ءُ من پہ زانت پدی راہ ء درک کپتگوں بلئے پہ ترس ءُ لج تو وتا چیر نہ داتگ ۔من پہ آتراپ دیگ ء نا۔بلکن ترا کموکے گڑینگءُ ھیران کنگ لوٹیت ۔اے گپاں دل ء میار اے سرپد مبوکہ من ترا کستریں سرپد باں بلکن منی دل ء تو پجاروکے ئے ۔تئی گندگ ء من ء بد اتکگ بلئے نوں ما آ دراھیں گپاں بے ھال بکنیں ءُ نوکیں وڑئے ء بچاریں ءُ نوکیں وھدے بندات بکنیں۔
	’’تئی دل ء اے معاملہ انچش انت ‘‘کمکار ء جست گپت ،آئیء گیاسہگے جت انچش کہ دمبرتگ ءُ وابین اِنت ۔‘‘ تئی گوما گپ گشیت بوت بلئے انو دیر بوتگ ءُ نا وھد اِنت پریدہ منی ھانزا وداریگ بیت ۔آ چوناہی ء بزگ اِنت ۔آئی وتی کار تنگتی بندات نہ کتگ ۔مہمان جاہ ءِ واھند ء آئی ء را پہ گونڈین مدتے کارے ءِ ھانزا ھو کتگ ۔۔آئی واھگ ہمیش اِنت کہ وتی جند ء گوں کار ء ہماڈول ء دزگٹ بہ کنت کہ گوستگیں گپاں بے ترانگ بہ بیت ۔مالوٹیں کہ اے وھد ء یکے دومی ءِ درد وار بہ بیں ۔انچوکہ تو گپ کنئے تئی معاملہانی تہا منی ہچ وڑیں نہ گیگی ءُ دلگرانی نیست ءُ نیکہ من ترا دگہ دروگیں اومتے ء داریں۔ایوکء لہتینں ذاتی گپاں ابید دگہ گپ ءِ جند نیست منءُ تئی رشتہ ہمیش ات کہ تو واجہ ءُ منی تئی کاردار ۔۔۔تئی کد ءُ بالاد پہ منی دل ء پروھد ء باز انت پرچاکہ کارگس ء من کڈن کتگ ءُ پہ راستی ہم تو ھاسیں مردمئے تئی ہرگپءِ منگ پہ من الم ات بلئے انوں منی دل ء آ گپ پشت نہ کپتگ تئی گندگ ء من ء تئی ترندی ءُ بیہار یات کاھینت پہ ایشی منی دل انگہ پہ وتی بدی مان نیست۔‘‘
	کاف ء پسہ دات ’’ بزان انچوگپ کنگ ء ئے کہ تئی دل ء ہچ وڑیں بدی مان نیست بلئے اد ء گپ چش پہ وت دل ء برگ نہ بنت‘‘ 
’’برے برے زوت ۔‘‘ جیریمیا زوت گشت ۔
	’’برے برے ‘‘ چشیں سابتیں گپ نیست منی ءُ تئی نیامجی ء چشیں گپے پشت نہ کپتگ ‘‘ کاف ء گشت ۔ہرچی ساپ اِنت بلئے پریدہ ءِ معاملہ نہ گیشتگ تو آئی ء آوار جتگ ۔۔ایشی ءِ بیچار پشت کپتگ من ء ایشی ءِ سرا جست کنگ ءِ ھک است اِنت من زاناں کہ شما پریدہ ءِ دل گردینتگ بلئے اے دراہ پہ دروگ ءُ ھنر۔ تئی نیت سھتگ ءُ ُتین ء سیاہ اِنت پمشا تو آئی ءِ نازرکیں دل را اچ من ھراب کتگ ۔بلئے وتی ھیال ء بدار کہ اچ تئی دروگیں کسہاں ہچ نہ بیت ۔‘‘
’’ منء پاتراپ مدئے ‘‘ جیر یمیا پسہ دات۔
	’’ایشی دلجم ببوکہ من ہچ تو نہ ترساں ۔تو کدی ہم من ء  وتی کمکار کہول نہ کتگ پیمیش ء تو بزگیں آرتھر ہم جتگ ءُ تیلانک داتگ۔‘‘
	’’بوت کنت ‘‘ کاف گشت منء اچ تو دگہ کارگرگی نہ بوتگ۔ تو پہ کمکاری مردمی روچے نہ بوتگے ۔بلئے پدا ہم ترا کار ء دارگ بوتگ تئی نیت شر نہ بو تگ کہ تئی ہمراہی ء آرتھر اتکگ دیمتر ء بچار ءُ ایوک ء بیا گڑا مردم دستے دو بیت۔‘‘
’’تئی چے ھیال اِنت ‘‘جیڑ یمیا گشت‘‘ تئی اے گپاں چہ من ء ترسیت؟
	’’ھو! بالکل تئی جان ء ترسے چیر کپتگ‘‘ کاف ء دراھینت ۔ترسگ ء تو ترسے اگہ دل ء ہچ من مہ بوتیں گڑا ترا تچک ء پریدہ ءِ کرا روگ ء چے کار ؟‘‘ 
گڑا چیا نہ گشئے کہ ترا گو ں آئی ء مہر اِنت ؟ ‘‘
	’’مہر ؟‘‘ جیریمیا گشت آ باعزت ءُ سوگہیں جنکے ۔آ واجہ کلام ء ِ دوستدار بوتگ پمشکا ہرکس آئی ءِ پہ دل ء ھزت ء کنت ۔ اگاں منءِ پریات ءُ دست بندی کنت کہ آئیء چہ ترا بہ رکیناں گڑا پرچا نا من لازم آئیءِ کمک ء کنیں ۔
’’وھدیکہ تو وتی ساہ گوں بناربس ءِ گہاراں ‘‘بستگ کاف ء پسہ دات۔
من سرپداں کہ تو چیا ترس ء گارئے ترا وتی گنوکی ء ترسیت ۔نزانے چے بکنئے تو پہ دروگ منا رد دیگ ء جہد ء دزگٹے ۔تئی دروگاں پریدہ ءِ دل ءِ گردکتگ وھدیکہ منی بے پروائی ء آئی ءِ دل پروشتگ۔ہمئے گپانی نیامجی ء یکے چہ دمک ء جہل ء کوکار کناں تچان ات ۔’’پٹواری ۔او پٹواری بوشت۔‘‘
اے بناربس ات۔
آتچاں تچان دم توس ات ۔آ کاف ءِ دیمء کمے جہل ’’بوت تئی کار بوت؟‘‘
	’’چے بوت‘‘باریں تو کلام ء گوں گپ جت کاف جست کت من وتی وس کت آوڑ نہ بوت من تیوگیں روچ ء بیوایو ء ڈسک ء دیمء ودار کت بلئے سوب مند نہ بوتاں گڈسرا کلرکے ء منی جند تیلانک دات ۔من گڈ سری مردم اتوں اوشتاتوں کہ کلام چماں چست بکنت گڈا سرا ایوک ء من ءُ دگہ نوکرے پشت کپتیں بلئے منی کسمت شری ات کہ یک رندے دپستوں کہ کلام پیداک اِنت بلئے اے منی بھت نہ ات پرچاکہ آواتر بوتگ ات کہ یک کتابے ءِ تہا چیزے دورگ ء بچاریت پدا زوت واتر بے تواری ء پدا من انگہ ہمودا اوشتاتگ اتوں کہ یک کارکنے ء من ء دست ء گپت ءُ چموداں کش ات من پمشکا ترا دمان پہ دمان ءِ اھوالء سر کنگ ء اتوں کہ توار سدک ءُ دل باور بکنئے کہ من پہ تئی کارِ ھانزا ہررنگ ء وتی دل ءُ جان داتگ تاں کہ ترامنی سرا ہچ وڑیں شکے مہ بیت۔
	’’بناربس تئی جہدبے مٹ بلئے پہمن ہچ نپے مان نیست ‘‘کاف ء گشت۔’’واجہ بلاھییں پائدگی کارے بوت ‘‘بناربس پسہ دات پما دمان ء کہ من چہ بیواریو ءِ کار گس ء پہ واتری درکپتوں گڑا من دپست کہ یک مردے ہمے برانڈہ ء ایوک ء پیداک اِنت دگہ کس مردم نیست ات وھد ہم ناوھد ات ءُ من ہمے ھیال کت کہ آئی ءِ ھانزا ودار بکناں پرچاکہ سبر ءِ بن شیرکین انت چشیں ودار من بازیں کتگ ءُ اے ہم گوں ہمابازیناں منی ودارے بے نپ نہ بوت ۔اے مردکErlangerایلنگر ات توبگندے نام اش کتگ اے کلام ءِ ٹوھیں کارگشادے کمے لاگر اِنت ۔یک پادے ء لنگ کنت آئیء دمان ء من ء پجہ آورت آ مردم ءِ پجارگ ءُ اگلء سک شیوار انت سکیں مردم شناسیں مردمے ،یک رندے اگاں ترابگندات گڑا ھچبر بے ھال نہ کنت مردمانی نامے پہ دل یات انت برے برے انچو ہم کہ اگہ مردم ءِ نامے ونتگ یادگتے ءِ دپ ء اشکتگے یات انتے۔ آئی منی گندگ ء گوں جست کت‘‘’’ اڑے تو بناربس ئے ؟ ‘‘
پدا آئی وت سرا وت جست کت 
’’تو باریں ہمے پٹواری ء پجہ کارے ؟‘‘
	گڑا بگش ئے کہ مروچی ہارن ہاف ء ہمینچک زوت بوت کنت بیاءُ گوں من کوٹی نمبر ۱۵ ء گندءُ نند بکن۔ آئی ء بگش کہ ہرچنت کہ زوت کیت شر اِنت پرچاکہ من ء جلدی کلات ء پدا روگی اِنت۔باریں کارے پشت کپتگ کہ سرجم کنگی انت۔
اے گپانی اشکنگ ء گوں جیریمیاء وتی دیم گردینت ءُ تیز رواجی ء رھادگ بوت بے جست ءُ پرس ء سر گپت بناربس گل ء بے ھال ات کہ دگہ مردمے اوشتاتگ بلئے نوں ناگتہ آئی مارات کہ جیریمیا ہم اوشتوک بوتگ گڑا آئی ء جست کت کہ’’ جیریمیا کجا رھادگ بوت۔‘‘
	’’اے ایر لینگر ءِ ھال دیگ ء روگ ء اِنت کہ گوں من گند ءُ نند ءُ مہ کنت‘‘ ۔کاف دراھینت کہ پشتوکائی جیریمیا ئےِ کبند کت ءُ داشت‘‘ کجاروئے باریں ۔۔اے پریدہ ءِ واھگ اِنت کہ تو جہہ جتگ ءُ رھادگ بوت ئے، بوشت ایوکء مرو من ہم تئی ہمراہی ء کاھاں گوں‘‘ ہارن ہاف مہمان جاہ ءِ دیمء تہار مگرب ء پیسر ء لہتیں مردم دیم پہ دیم اوشتاتگ ءُ وداریگ ات لہتین ء چراگ دست ء اتنت۔ایشانی تہا یکے کاف ءِ پجاروک ات آئی ءِ نام گراسٹکیرGerstackerات آئی ء کاف ءِ نیمگ ء چک ترینت ءُ جست کت ۔
’’ توانگہ میتگ ء ئے ‘‘
’’ھو! زانا من پہ شریں واھگے آتکگاں ‘‘ 
کاف ء پسہ دات 
	’’ منء گوں پہ ایشی ہچ کارنیست گیراسٹکیر ء بلاھیں کلگے ء گپت ءُ آئی وتی دیم ترینت ءُ گشت اے دراھیں مردم ایر لینگر ءِ ملاقات ء وداریگ اتنت بلئے اشانی گوم ء گنند ونند ء  ساری آگوں وتی ہمراہ مومس ء سلاہ ءُ مشورہ ات دارئیں مردم ڈن ء برپ ء اوشتاتگ ءُ وداریگ اتنت ءُ ُدپ ء نرونڈگ ء اتنت ۔موسم سک سرد نہ ات بل ئے آوان ء تہاری ء ڈن ءِ اوشتارینگ ہم تورینگء ات ۔اے ایر لینگر ءِ ردی نہ ات بلکن جاگہہ ءِ مالکھیں زالبول ءِ تیزیں دماگ ات کہ آمردمان ء یک پارگی تہا پترگ ء دارگ ء ات اگہ نا،ایر لینگر مردماں تنگ کنگ ء نہ ات آ دل ء شریں مردمے ات ۔
	اے لیگار دلیں زالے ات ءُ آئی ءِ دل ءِ ہمیش ات کہ اے دراھیں گندوکی مردم دگہ جاھے ء ڈن ء لوٹائینگ بہ بوتین اتنت مہمان جاہ ءِ نہ لوٹاینگ ء آ پہ دل دلی وش نہ ات آئی اے گپ دمان پہ دمان گشت کہ اگہ اے مردمانی آھگ المی انت گڑا درستان ء یکپارگی لوٹائینگ بہ بیت ادا چیا مچوکائی اِنت مردم مزنیں ھسابے ء واجہ ایر لینگر ءِ ملاقات ء یکجاہ بوتگ اتنت مہمان جاہ ءِ مزنیں در ء بگر تاں کہ تہی پدیانک ء گوزگ ءِ راہ درست مردماں پر کتگ اتنت۔آئی پہ زور مردماں ءُ تیلانک دیان ء ڈن ءِ دمک ء راہ دات ۔آئی ءِ دل انگہ کرار نہ ات ۔پرچاکہ آئی ءِ دل ء ھمے ات کہ مردماں آئی ءِ جاگہہ ء را چپ ءُ چاگرد کتگ یا بزاں دستگیر کرتگ ات اے یک ترسے آئی ءِ دل ء مان اتکگ ات دومی آئی ءِ اگل ء کار یل داتگ ات کہ انچومردم پرچا مروچی اد ء مچ بوتگ انت۔
	یک افسرے ءِ چہ دپ ء دراتک کہ دیمی مزنیں در ءِ دپ ء چینکہ چل ءُ گندگ اِنت ۔آئی ء اے گپ نہ وشی گشت ۔اے گپے نہ بوت آئی ہرکجا ڈک وارت ہمے گپ جت ،۔پدا آئی ءِ مشورہ ہمیش ات کہ اگہ دیم ء ماڑی یے مردمانی نندگ ءِ ھانزا اڈ کنگ بہ بیت ۔مردمانی انٹرویو ءُ چارءُ تپاس ھما جاگہہ بہ بیت۔
	تاں کہ مردم وتی نٹرویو ء ایندگہ کارانی ھانزا ہارن ہاف ءِ مہمان جاہ ء چہ ڈن بہ بنت ۔بلئے افسراں آئی ءِ مشورہ ء رایکپارگی رد کت ءُ دگہ جاھے ء نندگ ساڑی نہ بوت انت آ ماں مہمان جاہ ءِ بانک ءِ گپاں ء آوان ہچ وڑا باور نہ کت ۔آئی وتی شیواری پیشدارگ ءِ دراھیں پینگ ءُ ھنر کارمرز کت انت بلئے سوب مند نہ بوت ۔ مہمان جاہ ءِ بانک ءِ ھانزا اے ٹوھیں سردردی یے ات پرچا کہ ھر وھدیکہ مردمانی گندو نند ءُ جست ءُ پرس ءِ ھانزا مچو کائی بوت گڈا کلات ءِ اختیار دار ءُ ٹوھیں افسران مردم ہمدا مچ کت انت ءُ آئی ءِ کاروبار چہ اے ءُ مچوکائی ء سرجمی ء نہ بوت اے مردم پہ کموکیں وھدے ء اتک انت ۔آسک اشتاپی وتی کاراں سرجم کنگ لوٹگ ء اتآئی ء وتی کاگد ءُ فائل زوت پہ اشتاپی مچ کرت انت ءُ انچوکہ اتکگ اتنت ۔واتر شتنت ۔مردمانی تور کنگ، انٹرویو، چارءُ تپاس ءِ جاگہہ ایشی ء ایبد دگہ گچینی کارپرواں نیست ات آواں دگہ کسے ءِ تاگت نہ ات کہ گپے کت بکنت آوانی آھگ ء اد ءِ چپ ءُ چاگرد ء مچوکائی ،ھیاہ ءُ دہ ات۔اے افسراں نندگ ءِ ھانزا وتی کوٹی گپت انت ءُ آرام ،ورگ ءُ چرگ ہمدا کدی کدی پاد آھگ ءُ روگ ء تہمبل اتنت ۔بانک ءِ گپ کس ء گوش نہ داشت کہ مہمان جاہ ء ڈن ہم دگہ ماڑی اڈکنگ بہ بیت مردمانی مچوکائی ءِ تہا ہمے سرھال ءِ سر گپ ءُ تران سک سک برجا ات ۔
	کاف اے گپ ء ھیال ء ات کہ یک ہم مردمے ء اے گپ ءِ سرا ناتپاکی نیست ات کہ ایرلینگر آوان ء شپ ءِ نیم ء پرچا لوٹاٹہینگ وھدے آئی ء کسے ء راجست کت گڑا پسہ ہمیش ات کہ آوان ء پرے جست ء شکر ءُ منت گرگ لوٹ ات کہ واجہ  مہربانی کتگ ءُ آوان ء شرپ بکشاتگ اے آ ئی ءِ مزنی ءُ مہربانی انت کہ وتی کارگس ءُ کلاتے اشتگ ءُ میتگ ءِ مہمان جا ہء مہلوک ءِ گندگ ءُ اھوال ء آتکگ پرچاکہ میتگ ءِ آھگ ء المی نہ اِنت۔ .اگہ آئی ءِ واھگ مہ بوتیں گڑا وتی انڈرسکریٹری یے راھے بداتیں ۔کس ء آئی ء رااجست کت نہ کت۔ انگتہ آئیء وت مہربانی کتگ ءُ آھتگ کہ وتی چماں گوں مہلوک ءِ جاوراں بچاریت ء آوانی گپ ءُ شکایتاں گوشبدارایت آئی وتی وھد ندر کتگ پرچا کہ آئیءِ کرا اینچک وھد کج انت کہ ادابئیت گوں مردماں دیم دیم بہ بیت ۔
	وھدے گپ گپ ءِ تہا کاف ہمے گیرآورت کہ کلام چہ آئی مستر انت ءُ میتگ ء کیت ءُ بازیں روچے داریت گڑا ایرلینگر کئے اِنت کہ آئیءِ یک شپے ءِ آھگ ءِ گپ ء رامردماں آزمان سرا زرتگ گڑا آئی ءِ ھبر ءِ سر یک ءُ دو مردم ء کندت لہتین ء ھبر نہ کت ۔
	یکے سر ہم کاف ءِ گپے جواب نہ کت ایوک ء مردمے ءِ دپ ء دراتک کہ ’’ھو! کلام میتگ ءِ ءُ کلات دوھیں جاگہاں مشور ءُ نامدار انت ناگتہ دیمءِ دروازگ پچ بوت ءُ اول سراں مومس در کپت آئی ءِ رند ء دو کارندھ اتنت آواں روکیں چراگ گوں اتنت۔ مومس جارجت ’’اولی دوھیں مردم کہ آ واجہ ایرلینگر لوٹیتگ انت ۔آگیر اسٹکیر ءُ واجہ کاف انت ،دوھیں اگہ ہمدا انت گڑا دیمء بیاانت۔‘‘
	دوھیں مردمانی نام ء کہ گرگ بوتنت ۔آ دیمء کنز اتنت ۔بلئے آوانی پترگ ء ساری دگہ مردمے دیم ء کنزات ءُ مومس ءِ دیمء پیش بوت واجہ من اد ا باروالا اوں آئی مومس ءِ کوپگ ء وتی دست پہ سبکی ایر کت ءُ تہا پترت اے جیریمیا ات۔
	کاف دل ء ھیال کت کہ اے مرد ءِ نیت شر نہ انت کاراں ھراب تر مہ کنت ایشی جند انچو ھترناک نہ انت کہ آرتھر بوتگ ۔آ گشئے سیاہ مارے ات ءُ ہرساھت آئی ءِ ھلاپ ء زھرے شا نتگ ۔آئی کار کلات ءِ مرمانی دل ء پہ آء زرءُ کینگ بوتگ ۔۔شرتریں وڑ ہمیش ات کہ چہ ایشاں وت ء را دور دارگ جوانیں آوان گوں سنگتی مپت ات ۔آکمکار ءِ کد ءُ بستارء جاہ آرگ بہ بنت آسرپگ ءُ چانوگری بل 
وتی کہ وڑ ء کن انت ۔
	کاف ءِ گوزگ ءِ گوں مومسء آ پجہ آورت ءُ توار کت ءُ گشتے، پٹواری! اوہ ،واہ ترا تو ہما مردمے کہ یک وھدے گوں کس ء دارگ نہ بوتگ ءِ کسی ءِ دیم پہ دیمی ء رازی نہ ات ئے مروچی ترا پاد نہ داراں تچان ء پہ چار ءُ چکاس ء پیداکے؟ ہماوھد شر تر نہ ات کہ من ترا توار کت پہ منت لوٹاھینت بلئے نیاتکے ۔شر! گپ ءِ گوشدارگ ء ہم وھد ءِ گچین کنگ گران اِنت ہرکس وسی گپے نہ انت آئی ء گپاں گوش نہ داشت ،کمارے نہ کت بلئے مومس ءِ دپ دارگ نہ بوت ۔’’برو برو ہرچی گپے است ھمودا بجنے انوں ہچ مہ گش ۔‘‘
	آئی ہرچی گشت واہ گشت بلئے گڈی ء کاف آئی ءِ پسو ء گشت ،آئی ءِ شیتان ہم ھراب بوت ۔
	’’تو وتی گپ ء کنئے ۔من کس ء انچو پہ دیم رھگوزی جواب ندیاں ہرچی ءِ جاگہہ کارگس بیت ترا پہ ناانوں ءُ نیکہ پیسرا جواب المی بوتگ ۔مومس پسو دات ۔’’شر گڈا بچارے باریں کئے ء۔ پسہ دئے دگراں بل پہ وتی جند ءِ ھانزا بچار آوھدے مزنیں ھال ء سر بوتنت ۔گڑا یک کارندھے ء آوان ء وش آتک کت ہماکہنیں راھے ات کہ کاف آوان شناسا ات گڈ سرا آ یک جہلگیں جاگہہ ء سربوت انت ایشی ءِ اے کش ءُ آکش ء کوٹی اتنت پہ ٹوھیں افسر ءُ سکرٹیری ءُ اگدھا داریں مردمانی ھانزا 
آرام ءِ جاگہہ اتنت۔ ہمدا ایرلینگر ہم نشتگ ات کہ اے دمان ء درستانی مستر ات کاردار ء وتی دست ءِ چراگ ہمدا ایر کتنت اد بجلی ءِ رژناگیشتر تالان ات۔ہرچی 
کسان ات بلئے جلوہ ات کسانیں جاگہ شریں پیمے ء سمبینگ بوتگ ات سر برز ء نہ لگت دیوال برز ء چہ پہ گوات ءِ ءُ ھانزا پچ ات ۔دروازگ کش ماں کش اتنت بلئے جاگہہ تنک ات پمیشکا تاکچہ نیست ات اے کوٹیانی میانجی ء دیوال تاں چت ء ناسرجمی ءِ سوب ء ہرکوٹی ءِ توار دومی ء اتک چڑکہ ات ءُ ہمیشی ہرچی نہ وش ءُ نہ گیگ ات انچو مالوم بوت کہ اے دراھیں کوٹیاں مردم مان ات توار ءُ جاگہہء ابید شیشگ ءِ بلورانی ڈیک ورگ ءِ توار ہم پیداک ات اے توار یک جاگاھے ات گپ زانگ نہ بوت انت ۔باز مردم ءِ لبز زانگ نہ بوت انت نہ گشت ات انت انچش کہ مردم یکے دومی ء سرپد کنگ ءِ یا وانگ ءُ وانینگء اتنت ۔ہمدا چہ کاف ء یات اتک کہ یکرندے کسے آئی ء راسو ج داتگ ات کہ ٹوھیں افسر وتی ھوش ءِ برجا دارگ ءُ ھیالءِ وشنودی ء ہمدا کاھنت، ورگ چرگ بیت بلور ءُ پلیٹانی توار انگہ پیداک ات اے کسانیں برانڈہ ھورک اتنت ایوکء دروازگانی دپ لہتیں چوکیدار گوں وتی بزں کوٹاں نشتگ اتنت کہ آوانی شپی گور ءِ گدساپ گندگ بوتنت ۔ایشانی ھانزا کہ دگہ کارے نیست یا بیزار ات انت پمیشکا ڈن ء نشتگ ءُ ھالیتکے ءِ تاکاں لیٹینگ ء دزگٹ اتنت ۔ایشانی دیمء چہ دمبرگ پدر ات گیاسگ ء اتنت ءُ ھالتاک ء پد نادلکشی چاراں اتن ءُ ہمامردمانی ودار ء نشتگ اتنت کہ آوان پہ واجہانی ملاقات ء لوٹاینگ بوتگ ات وھدیکہ آ ایشانی کرا گوست انت گڑا ہمے کاردان گوں گیراسکیڑ ء دراینت ۔’’آ پنزگائیور، گیر اسٹیکر سرسرینت ءُ گشت’’ آ ادا پہ گیشتریں وھد وپاسے ء جاگہہ کت نہ کنت ۔‘‘
’’ ھو! باز وھد نہ جنت ‘‘کار دار ہم آئی ءِ گپ ء تپاک ات۔
	گڈی ء آ یک دروازگ ءِ دپ ء اوشتات انت اے ہم چہ آ دگہ کوٹیانی وڑء ات، کاردار ء آوان ء ھا ل دات کہ اے ایرلینگر ءِ جاگہہ اِنت کاردار ء کاف گشت کہ اگہ آئی ء را کوپگاں بکنت گرڑا آ برز ءِ پچیں جاگہہ ء چہ سرک دنت ءُ گشت کنت کہ تہا چے بوگ ء اِنت کافء مردک کوپگ ء کت گڑا وھدے جہلے کت تاں آئی ء ھال دات کہ 
	’’ آ تہت ءِ سرا وپتگ ۔بلئے واب نہ اِنت پچے پر انت ۔بلئے آگاہ اِنت گیشتر وھدے آ میتگ ء دمبردگ بیت گڑا آئی ءِ ھیل ءُ ھادت بدل بنت مارا ودار کنگ لوٹیت وھدیکہ آ بست کنت گڑا وتی گھنٹی ء جنت ءُ توار کنت ۔ایشی ء ابید ہم پیسر ء باز براں انچو بوتگ آ میتگ ء وھدے کیت گڑا شری ءِ سرا وتی واب ء جنت ءُ سرجم کنت ۔وھدے بست کنت گڑا پہ اشتاپی دیم پہ کلات ء رھادگ بیت ۔اگہ راستیں گپ ء لوٹے آئی ءِ اد ء کار ھمیش اِنت ۔
کرکینک 
یک ترمپے ءِ باھوٹ اِنت زند۔ شپ تہار ماہ ءُ لُنج اِنت۔ گُمان بیت وتی تہا وتی جند شمُشتگ ءُ منی چاگرد منی جند وتی وانک ء چہ بے توار، بیچاڑ ءُ بے سما اِنت۔ ھو منی یک ھستی یے نیست اِنت۔ جار ءُ استارےء کہ نہ بوتیں شہم یا کہ گروکے کہ وتی تہا وت ھلاس بیت۔ زندمان دوشی یکبرے پدا ھما تہاروکیں کوٹی ء بند بوت، ھما لٹّ ءُ کُٹّ دُژمان ءُ ھبر ءُ وتی بوتن ءِ تہا نہ بُوگ ءِ جیڑہ... کرکینک ءِ جیڑہ کہ روچےء یک ساھدارے بیت ءُ ریک ءِ دانگ آئی ءِ ساہء ھلاس کنت ءُ بے ساہ بیت۔ پدا ھمے کرکینک وتی دنیا وتی زِرء یلہ کنتءُ درکپیت۔ ھمے زر کہ روچے آئی ءِ بُنکی جاہ بیت بلے وھدے ھمے ساھدار ساہ ءِ واھُند بے ساہ بوت گُڑا مُہرگے جوڑ بیت، مُہرگ....
مُہرگ ھما ساھدار ات کہ زندگ ء آئیء بستار نہ بیت ھمے زِرءِ تہا وتی زِند ءِ گوازینگء ات ھما زرء ھمے مُہرگ درامد کُت، گُمان بیت من پدا دوبرھما کرکینک ءِ تہا وتء بیگواہ کناں، وتی جارء گوں وتء براں، وتی رُژنائیء وتی تہا بہ جیڑان ءُ پدا وتی زِر وتی دنیاء وتی کرکینک ءِ وتی زِر ھما دُورتریں کُنڈء دور دیاں کہ شوھازگ مہ بیت۔ 
گِسد بلوچ
چہ شال ء بگرتاں پری کہن بسء پنچ شش گھنٹہ زرّت تنکہ وتی منزّل ء رسینت۔ طاہرہ گوں وتی پیریں ماث ءُ چارپنچ سالہ گیں چُک کامران ء چہ بسء جہل کپت ءُ خداءِ شکر ء کشّ اِت کہ آپہ حیر ءُ وشیّ سربُوتت۔
	پری کہن یک کسانیں شہرے ات کہ اُودا بس آنی اڈہے نہ ات کہ آیانی بس ہموداں بوشتاتیں آبلکنء یک دراجین بازارے ات کہ ایشی دکانانی چارپلکین دروازگاں چہ پّدر بُوت کہ انگریزانی زمانگ ء آبادبوتگیں شاعر ے ات کہ باز دُکانانی دروازہ گانی بُرزا نوزدہ صدءُ بیست نوشتہ ات کہ طاہرہ ہمیشان واناں ات بس نوں ہمے دراجیں بازارءِ تہا گُرگرّ کنان روان ءُ گام گام ء مسافراں جہل کنان ات۔میش چین ءِ صافین دیگر ءِ تہا بغیر چہ لہتیں دکاناں ایدگہ درہائیں دکان بنداتاں بس ءِ منشی آئی جست ءِ سرا گوشتگ ات کہ سیمی جاہ جنکانی اسکول ات کہ اُودا آئرا جہل کپگی ات پمیشاطاہرہ وتی پیریں ماس شفیقہ ءُ کامران ء چڑکا کرت کہ آپہ جہل کپئگء وتی تیاری ء بکنت ءُ وتی چیزاں مزان مُچ کنان بباں …… بس ہندومحلہ ءِ تہااُوشتات کہ اُودا لہتیں دگہ مردم جہل کپتاں کہ رندء جنکانی اسکول احت کہ طاہرہ، شفیقہ ءُ کامران جہل کپتاں منشی ءُ یک کسانیں بچک ے برزبس ءِ سرا لگیتاں ءُ آیانی چیزاں جہل کُرتاں کہ آیانی بامن ہورت ء حاصیں چیزاناں کہ طاہرہ آیان حساب کنان بُوت ءُ وہدیکہ آدلجم بُوت تو بس ءِ منشی ءُ بچک ء چرآئی موکل کپتاں ءُ بس رادگ بوُت ۔
	اِنگرآنگر کسّ درّانہ بُوت ۔طاہرہ جنکّانی اسکول ءِ اُستانی حمیدہ ء گوں درستی راستی بوتت کہ چہ پرکان آیک ء ساری ء گوں حمیدہ ملیت ءُ حمیدہ ء جرء ات کہ مرچی طاہرہ ء گوں وتی پیرین ماث ءُ بچک کامران ء بس ءِ تہا آئیگی ات کہ شال ءُ پری کہن ءِ نیام ء ہمے یکیں بس ات کہ سُہب ء راہدگ بوت ءُ دیگر ء سربُوت کہ پری کہن ءِ شاہر ءِ ڈنی مردم آں خبر ات کہ بس کدی سربیت چیاکہ ایشی تہا آیانی سامان ،مہمان ءُ ایدگہ کلہہ کنوکین چیزاں آئیگی ات۔
	بلے طاہرہ گوں وتی ماث ءُ بچک ءِ سامانانی سرا اُوشتوک راہ چارات تنے وہدی نہ کہ حمیدہ ءُ کہ آئی مردم دُراات ۔طاہرہ اے نابلدین شاہر ءِ تہا اوّلی وار گام ایر کرتگ ات کہ پرآئی اُوداہرچیزے ءِ ڈس ءُ نشان ءُ نابلدات کہ ایوک ء حمیدہ ءِ درستی ءُ راستی گری آئیاست ات کہ حمیدہ دُرانہ ات ۔ آئی رند ا چہ نزینک ءِ گسان حمیدہ گوں بچکے ء آیان درابوت ءُ طاہرہ ءِ دیم چٹ کپت چُش کہ آعید ءِ نوک ء بگندیت !
	حمیدہ ماث ءُ زہگان بگل ء گپت ءُ بچک ء پرمات کہ آچیزاں بہ ڈھو ہیت ءُ بیاریت کہ حمیدہ ای گس اچ اُداں گیشتر دُورنہ ات ۔
جنکانی اسکول ءِ اُستانی کجاہ گِس ءِ گپتہ تنت کہ نوں طاہرہ آیانی مہمان ات اگہ آیانی جاہ ساری ء تنک ات بلے پہ لہتیں روچان بلکنا پہ یک ءُ دوہ شپ ء طاہرہ ء گوں وتی ماث ءُ بچک ء ہمدان دارئگی ات کہ رند ا آئرا میژدار ءِ میتگ ء روئگی ات کہ طاہرہ ء تنے وہدی خبر ہم نہ ات کہ میژدار ءِ میتگ اچ پری کہن کجام نیمگء ات ءُ چنکس دورات کہ اُودا نوک جنکانی یک پرائمری اسکولے پچ بوتت کہ طاہرہ ءِ تقرری ہمے نوک پچ بوتگیں اسکول ء بُوتت۔بلے آئرا شال ءِ کس حال داتگ ات کہ میژدار ءِ میتگ چہ پری کہن ء سے چار کلومیٹر روکپتی نیمگ ء ات بلے آئرا اے درہائیں چیزانی بارواحال حمیدہ ءُ آئی ہمراہ آں دئیگی ات علاقہ ءِ تہا ایوک ء پری کہن ءِ جنکانی اسکول مڈل ات کہ ایدگہ درہائیں جنکانی اسکول کہ ایشانی کساس چہ دو سے ء گیش نہ ات تنے وہدی پرائمری اتاں کہ اُوداتنے وہدی جنکّانی وانینگ ءِ ریت ءُ روایتے نہ ات۔
	طاہرہ وتی دم برئگا چہ دل ء بُرت وہدیکہ آوتی پیما چہ ڈنّ ء آئیوکین اُستانیاں اُودایکجا داشت کہ آدراچہ شال ء اُودا پرایشانی گری رااحتہ تاں بلے طاہرہ چہ بازدور ء آئیگا ات کہ وہد جاور ءُ مجبوری آئرا چہ ساہیوال پنجاب ء زرتہ تاں ءُ بے پری کہن ءِ دُو راہندیں اسکول ے ءِ تہا دورداتہ تاں کہ دوروچ ساری آٹرین ءِ تہا یک شپّ ءُ روچے ءِ سفر ء پد شال ء رستگ ات کہ یک درستی ے ءِ گسء مہمان بوتگ ات کہ مروچی آبہ پری کہن سربوتگ ات۔کہ باندا آئرا میژدار روئگی ات کہ بزاں پہ آپ ءُ دان ء آئی سفر تنے وہدی جاری ءُ ساری ات ءُ آزانت کہ بلکن ء ایدگہ اُستانی ہم دُراچہ شال تعلق نہ داشتاں کہ آہم نہ زاناں چہ کجام کجام ہند ءُ جاہ آں اُودا احتہ تنت ۔
	بلے آیانی نیام ء نوں آوتارا کمیںّ دلجم حیال کرت چُش کہ آوتی سفر درہائیں زوہدان چہ دل ء ببارت۔پمیشا شپ ءِ نام ء رند طاہرہ گوں وتی ماث ءُ زھگ ء وپت کہ گوں حمیدہ ءُ ایدگہ اُستانیاں آبازیں معلوم داری حاصل کرتگ ات کہ آئرا چے کنئگی ات ءُ چے کنئگی نہ ات؟
	یک شپ یے حمیدہ ءِ مہمانی ء پد دومی سہب ء طاہرہ پہ میژدار ءِ میتگ ء روئگ ءِ تیاری کرت بلے پری کہن ءِ تہا نہ بگھی چلت ءُ نہ ٹیکسی ءُ رکشہ استت ۔میژدار ءِ میتگ اُوداچہ سے چارکلومیٹر دُورات ءُ آئی مزنین سامان ءُ چیزے ات کہ ایشان پہ سواری ءِ بکارات کہ پیادگ روئگ گوں ہوکیں دستان آسان ات ءُ حمیدہ ءِ صلاح ہمیش بوت کہ ساری ء آمیتگ ء برونت ءُ اُوداں حالتان بچار نت ءُ رند ا پہ وتی سامان آنی برئگا راہے شوہاز بکن انت ۔پمیشا طاہرہ گوں وتی ماث ءُ زہگ ء دیم پدمیژدار ءِ میتگ ء رادگ بوت کہ چہ شاہر ء درکپگ ء وہدان آیان یک کوہ ے ءِ تکہّ ء سرکپئگی ات کہ آئی برزگ ء پولٹیکل ایجنٹ ءِ بنگلہ ءُ یک ریسٹ ہاؤس ءِ ات کہ ہمے بزرگ ءِ سرا لگئگ ء پہ پری کہن ءِ درہائیں شاردرابوت کہ کوہانی یک مزنین رد ءُ سِلسلگ ءِ کہ چہ شال ء بنا بوت بہ پری کہن ہلاس بوت کہ اِدا کوہانی یک دگہ سلیگ ے بنا بوت کہ کتبی نیمگ ء گوں اوگانستان ء ڈیک وارت کہ اچ اداں اوگانستان ءِ سیم سرچہ پازدہ میل ء گیش نہ ات ،ءُ چہ پری کہن کوہ ءِ یک دگہ رد یے زرباری دمگاں تاں ایران ء شت کہ پری کہن ءِ کتب روکپتی دمگ ءِ درئگ ے چٹ ریگستان ات کہ اے ریگستان تاکہ چم کارکُرت روان گوں اوگانستان آریپن ریگستان ء ڈیک وارت ءُ میژدار ءِ میتگ گوں ڈل ءِ ہلاس بوئگا پاریکانی رئجگانی بندات ء اوشتوک ات کہ آئی چپ ءُ راست ء دگہ حلک ءُ میتگ اتنت بلے پری کہن ءِ میتگ چہ کلّان مزنین میتگ گوں ڈل ءُ پٹ ءُ ریگستان ء ہمرنگ اوشتوک ات۔
	اے کھڈ ءُ کھڈک ءُ بازانی یک کسانیں ہلک ے ات کہ چہ کوہ ءِ تکہ ء گوں ریکان درست نہ بوت کہ ایوک ء تمن دارسفرخان ءِ کوٹ ء کہ چہ دُورء درابوت کہ میژدار ءِ میتگ اے کوٹ ءُ کلات بازکہنگیں ے ات ہمازمانگ وہدیکہ سفرخان ءِ پیرک چہ وتی قبائلی دژمناں دورجتا گوں وتی مردمانی ہمرائی ء ہمداں احتگ ات ءُ اے کوٹ ءُ کلات ء بستگ ات کہ کوٹ ءِ ایدیم آدیم ء آئی مُلک ءُ ڈگاراتاں کہ چہ روٹکی نیمگ ے کوہانی یک جُوے تچان حلک ءُ علاقہ ءِ ایدگہ ڈگاران آباد کنان سفر خان ءِ میتگ میژدار یے آبادکرت کہ مہلوک ہمیش گوشیت کہ میژدارہچ نام ے نہ ات کہ اے یک کہنگیں نشانی ے ات کہ اصل ء میتگ ءِ نام قائمی خانی بوتین کہ سفر خان ءِ پیرک قائم خان ات کہ باز مردم ایشرا میژدارانی حلک گوئشان ءُ بازایشرا چہ چیری ءِ نام ء ہم یاد کرتنت چیاکہ ایشی پشت ء کریکانی چھپراتاں کہ ہمے چھپرانی سرء ایشی کھڈک ءُ کھڈک بندوک اتاں کہ شام ء اچ ایشانی دہوت کشان دہوت درکپان تاں استھان ء شنگ درابوت……
	طاہرہ جنکانی پرائمری اسکول ے یک استانی ے ات کہ آئرا گوں ملک ءُ علاقہ ءِ جغرافیا ء اینکس حبّ ءُ واہگ نیستت کہ اینکس آئی واہگ پہ ہمے چیز ااتت کہ خدا بکنت کہ حلک ءِ مردم شر بہ بنت ءُ خدا بکنت کہ آیک شریں چاگردے ءِ تہا وتی اسکول ءِ کاران بکنت ءُ وش بیت۔
	طاہرہ ءِ زند پنجاب ءِ آباد ءُ زرخیزین ضلع ءِ تہا گوئستت کہ کدی آئرا حیال ہم نیاحت کہ آبلوچستان ءِ یک غیر آباد دُوروبے آپین ضلع ءِ یک کسانیں میتگ ے ءِ تہا اُستانی بیت !……بلے پدا بحت ءُ طالع ء بچارکہ مروچی آکوہ ءِ سرء لک گپان دورء چہ قائم خانی حلک ء چاران ات ءُ آگڑت کہ چے اداہم مردم آبادانت ؟چے اداہم کسّ وانیت ؟آئرا وتی ماث ءِ سرء رحم احت کہ پہ آئی اے پیرین عمر ءِ تہا پندجنئگ مشکل ات ءُ وھدیکہ کامران کہ آئرا کامی گوئشت ڈل ءِ سینگانی سرء جمپان ءُ تچاں سک وشی محسوس کرت آئی بلک ءُ ماث ہم اوّلی وارچشیں ڈل ے ءِ سرء پند جنان اتنت کہ اے سیاہیں سنگانی نیام ء یک صافین جوئے تچان گوں سیاہین سنگان ڈیک وران یک ترندیں توارئے پیداکنان ات۔
	وھدیکہ چہ تکہ ء آجہل کپان بوتاں تو آجو ءِ آپ ءِ تہا پتریتاں کہ آیان ء اے آپ سک وش ءُ سارت محسوس بوت ءُ چہ جو ء آدیم بوئگا رند آجوے کرّا نشتاں ءُ وتی دیم ءُ دستان ششتاں کہ کامی وتی درہائیں پچان ترّ کُرت ءُ بے وتی ماث ءُ بلک ّ ء آپ چٹ دئیان بُوت ءُ طاہرہ ہمے گوازی ءِ تہا جوے خدا نندوک اے چیز ء یک ساعت ے ء شموشتت کہ آئرا چے جاورئے مجبور کُرت کہ آساھیوال ءِ تچوکین نہر ءُ دریاباں یلہ بدنت ءُ اینکس دُور پہ نوکری ء بیت؟……
	اگاں ساری ء آہمدان پیدابوتین توچنکس شربوت طاہرہ برز ستمبر ءِ ماہ ءِ سوزین آسمان ءُ حال جوئے سوزین بل بلوکین آپ ء چاران حیال کرت کہ ہرنیمگ ء یک چپ چپاتی ءِ مان شانتہ گت پاک ایمنی ے ات ءُ یک ہمگرین دلجمی ے ات کہ چہ چاگرد ءِ چپیّ ء مردمانی گوش توار کرتاں……
	دو سال ساری طاہرہ ءِ مرد آئرا راسھہین دات کہ آریلوئے ءِ تہا نوکر اتءُ آیک آسودگین زند ے گوازینگاں اتاں کہ ناگت آئی مردمنظور ء حیال ے احت ء آطاہرہ ء سھہین دات پہ طاہرہ اے سھہین یک بلاے ءُ یک ڈھیرے بوت برآئی سراکپت کہ آئی درہائیں دنیا تاریک بوت ءُ آنہ زانت کہ چے بکنت ۔شکر پرآئی براث سہیل ء کہ کمپاونڈری کرت آئرا تسلّا دات ءُ آئرا وتی گس ء بُرت ءُ پدا پرآئی اے نوکری ء شوھاز کرت کہ شال ءِ تہا آئی لہتین واقف کاراتاں کہ گوں آیان چٹی رسانی ء پد تعلیم ءِ محکمہ ءِ تہا لہتیں جاہانی اشتہاراحت کہ آطاہرہ ءِ نام دات ءُ یک روچی طاہرہ شال ء احت ءُ اداڈائریکٹر تعلیمات ءِ دپتر ء انٹریو دات ءُ پاس بوت ءُ آئی براث آئرا دلجم کرت کہ آدا بیت ءُ وتی نوکری ء بکنت ءُ منظور ء چہ دل ء ببارت !آئی ماس شفیقہ کہ گوں سہیل نشتت مجبور بوت کہ گوں طاہرہ تاں اے دوریں متزل ء بیت تانکہ آگوں دلجمی ء وتی نوکری ء بکنت ۔طاہرہ ایف ۔اے کرتگ ات آئرا وانگ ے شوق استت کہ رند ء آبی ایڈ ،کنئگ لوٹِت ءُ دیما روئگ لوٹِت کہ آئرا نوشت ءُ خوان ءِ شوق استت بلے منظور ءِ بے وفائی آئرا کبرءِ جاور ء آوتہ گت کہ نوں آوتی براث سہیل ءِ منّت واورات کہ پرآئی اے نوکری ء شوھاز کرتگ ات طاہر پہ لات ء وتی براث ءِ احتاج بیگ لوٹت پمیشا تو آاینکس دُور پہ نوکری ء تیار بوتگ ات کہ ایش آئی ہمت ات کہ نوں آقائمی خانی میتگ ء روان جوءِ آپانی تہا گوں کامی لیب کنان ات۔
	نندان ءُ کپان یک گھنٹہ ءِ تہا آمیژدار یعنے قائمی خانی حلک ءِ تہا پترت انت کہ نوں سفرخان ای کوٹ ءُ کلات آیان چمانی دیما جنّ ءُ پری آنی وتاک ءِ پیما اُوشتوک درابوت۔
	آئرا چہ حمیدہ ءُ ایدگرانی نیمگا گوئشگ بوتگ ات کہ قائم خان ای میتگ ءِ تہا آراست تمن دار ءُ حلک مزن سفر خان ئے گس ء برونت کہ جنکانی اسکول سفرخانی گوئشگ ءِ سرء پچ بوئگا ات کہ ایشی ذمہ داری ء سفر خان وت زرتگ ات ء پولٹیکل ایجنٹ ءِ دیما وت آہمے گپّ ء درشان کرتگ کہ باید انت کہ ایانی حلک ءِ تہا جنکانی اسکلو لے پچ بیت کہ ساری ء حلک ءِ تہا بچکانی اسکول ہم سفر خانی گوئشگ ءِ سرء پچ بوتت کہ پریشی سفر خان جاگہے ءِ بندوبست کرت کہ ایوک ء طاہرہ ء اُدا سربوئگی ات ۔
	طاہرہ گوں وتی ماث ء چک ء کوٹ ءُ قلات ءِ تہا پتر ت کہ اودادگہ دنیاے آئی چمانی دیما احت کہ اُودا یک کُنڈے ء اُشتر ،اسپ ء گوک بندوک اتنت ءُ دوئمی نیمگ ء کھڈ ءُ شنکی اُوشتوک اتاں ءُ سیمی نیمگ ء تمن داروتی ھنکین ءُ وتاک ات کہ یک ریسگ ء کوٹی آنی ردّئے ات کہ آیانی دیما یک برآمدگ ے ات کہ طاہر ء ہنچش محسوس بوت چوکہ آنظامت ءُ دپترے ءِ تہا پتریت ۔
تمن دار سفر خان برآمدگ ءِ تہا بہ یک تحت ے ءِ سرا نندوک ات وھدیکہ آئی دو چک کہ چہ کامی ء کمین مزن اتاں جہل ڈگارء نندوک اتنت ءُ سفرخان آیان وانینگ ء ات۔طاہر گڑت کہ تمن دار وانگ ء زانت آکہ سفرخان اینکس نہ ونتگ ات بلے آنگریزانی زمانگ ء چہ سکھ اُستادان ونتت ءُ پنچمی جماعت ء پاس کرتگ کہ رند ء وھدیکہ قبائلی دژمنداری ءِ تہا آئی پث ء کشگ بوتت ءُ سفر خان وتی پس ءِ جاہ ء تمندار بوتت کہ آئی وانگ اُوشتاتگ ات سفرخان ای عمرکسان ات وھدیکہ آئی پث کوئشگ بوتتت کہ اے نیام ء آئی نوک قائم خان دوئمی یعنی مزنین قائم خان کہ اے حلک ء اباد کرتگ ات ءُ صد،یک نیم ء صدپیش ءِ گپ وگال اتاں کہ رند ء مزنین قائم خان ءِ چک علم خان ءُ علم خان ءِ چُک قائم خان پیدابوتگ ات کہ آئی نام مزنین قائم خان نام ء ات کہ مزنین قائم خانی دوئمی براث عزت خانی الواد ء چہ سفر خان پیدابُوتت کہ تمن داری ءِ حق پہ سفرخان اوشتاتگ ات کہ کسانیں قائم خان سفرخان ءِ پث ءُ وتی ناکو ءِ مرک ء پد ایوکا سفرخانی کمک ء کنئگا ات تانکہ آئی زمین ءُ جائیداد وقبیلہ ءِ ایدگہ کاران بہ ھلین ایت تنا وھدی کہ سفرخان مزن ببیت ءُ وتی کاران وت بغیر آریت پمیشا وھدیکہ سفرخان بازار ءِ اسکول ء سکھ ءُ ہندو اُستادان گوں ونتگ ات ءُ پنچمی جماعت ء پاس کرتگ ات کہ آئی حساب دانی باز شرات کہ اُردو ءُ فارسی زبان ءِ نوشتہ کنئگ ءِ تہا آباز ماہرات کہ آئرا وتی ہردوئیں چک حمزہ ءُ محراب ءِ وانگ کدی دوست نہ ات کہ وتی فارغ وھد ء آحمزہ ءُ محراب ء حساب ء اُردو وانینگ ءِ تہا گوازینت کہ آیانی حساب دانی شربیت!
حمزہ ہماروچی وھدیکہ طاہرءُ شفیقہ ءُ کامران اداپتریتاں تو سفرخان محراب ء وانینگ ء ات کہ گوں آیانی گندئگا آوتی وانگ ء اشت ءُ ڈنی مہماناں وش احت کرت۔
	رند اسفر خان ای لوگی گوں وتی جنکان احت ء مہمانان وش احت کرتاں ۔
	طاہرہ اولی وار ڈنی جنین آدمانی نیام ء و ت ء را بازعجب حیال کنئگا ات چش کہ آوت جنین آدم ءِ مبیت بلکنا جنین آدم ایش اتاں کہ اے کوٹ ءُ قلات ءِ تہا بندتنت کہ آبلکنا اولی وارچہ وت ء جتا ءُ بدرین مہلو ے گندئگا اتاں؟
	سفرخان ای جنک مذہبی تعلیم کرتنت بلے اسکول ءِ تعلیم پرآیان نوکیں چیزے ات پمیشا وھدیکہ آاُستانی ء وتی نیام ء دیستان توسک وش بوتنت ءُ آئی خدمت گزاری ءِ تہا مشکول بوتان کہ آبرامدگ ءِ تہا یکدم گالی مان کرتنت ءُ بالشت ایربوتنت کہ نوں طاہرہ ءُ آئی ماث شفیقہ ءُ چک کامران گالی آنی سرا نندوک سک آرام ءِ تہا اتنت ءُ آیان سفرخان ءُ آئی خاندان ءِ مہر ء دوستی ءُ مہمان جلیّ سک دوست احتگ ات۔حمزہ ءُ محراب نوکین مہمانان چاران اتنت ۔
سفرخان چو وتی تحت ء جہل گوں مہمانان دیوان ات ءُ گوئشگا ات :
زانے مہلوک منی مخالفت ء چنکس کنئگا اتن کہ اُدااسکول بیت طاہر ہ بشکندگ گوں تمن دارحبر ء حال بوت :
	’’پرچے‘‘ 
	بس مہلوک گُشیت کہ جنکّانی علم میار انت بلے مارااے مئیار ء پروشگی انت پمیشا وھدیکہ پولیٹکل ایجنٹ من ء جست کرت کہ ترا جنکانی اسکول بکارانت تومن ہو کرت ……من باز وش بوتن کہ شما احتگ اِت ……من پنجاب ء دیستگ ……لاہور ء دیستگ……منی ناکو قائم خان کہ آئی نام ء اے حلک یات بیت یک زمانگ ے جاگہ جوڑ کرتگ توماں آئرا ریل ءِ تہا وتی برُتہ،آزمانگ ء پاکستان ءُ ہندوستان یکےّ اتاں……دل ءِ تہا چاندنی چوک ما راتنے وھدی یات انت ……ءُ کہنگیں زمانگ ء منی پِث ءُ گہار درناز کہ چہ پث کوش ء رندچہ گمان گنوک بوتگ ات پہ وتی دم ءُ علاج ء تاں ملتان شتگ ات کہ اداپیرانی قبران زیارت کرتگ ات ءُ شکر خدائی کہ آراخد اشفا داتگ ات درّناز سیر نہ کرتگ ات ،گوئشنت کہ آمردمانی پیما ات کہ اسپ ءِ سرا سواربوت ،صدری پوشت ءُ آئی کمر ء مُدام وتاس ءُ کارچے بندوک ات کہ زمانگ ء وہدیکہ مئے پث کشگ بوت تو قائم خان ہم کسان ات کہ کراچی وانگ ء پہ شتگ ات یک سیادے ءِ گس ء کہ سیادی یے گوں ایران ء اوگانستان ء ہم است کہ مئے قبیلہ اداہم آباد انت ……تومن وتی تھرو درناز ءِ ذکرا کنئگا تُن کہ چون آیان رامزن کُرت توتاں ملتان شُت کہ ملتان ءِ چہ آرزان آورتگ ات کہ تنے وہدی گوں ایرانت آئی دستانی نشان……خیر دُرنازمن ء اینکس یات نہ انت کہ من کسان ات اُں بلے منی گپّے معنہ ایش انت کہ پنجاب چماں دُور نہ بُوتگ ،ماں چہ پنجاب ء نزیک ان ،شماوتارا ادا بِدرحیال مہ کنت بلکنا دلجم بہ بیت، اے شُمے گِس انت ۔
	طاہرہ سفرخان ای وتی خاندان ءِ باروا گوئشتانک ءِ سرا حیرانگی نہ بوت بلکنا آپہ حّب ءُ توجہ سفرخان ای کسّہ آں گوش دارئگا ات چش کہ سفرخان ای کسّہ آئی کسہ بیت چوکہ ہرمردم ءِ کسّہ دنیا ءِ گڈی ایں کسّہ ببیت ءُ آخری حقیقت بیت ……پمیشا طاہرہ سفرخان ای دل ء خراب کنئگ نہ لوٹِت ءُ آہمے کسّہ ء گوشداران بوت ءُ آرا سفرخان ای تھرودرناز کسّہ سک دوست بوت کہ اداجنین آدم دیوالانی نیام ء بند نہ بوتگ انت چش کہ خیال کنئگ بیت بلکنا آچہ وتی مردان چہ گیش مردانگی ءُ دلیری پیش داشتگ انت طاہرہ ء خیال احت کہ وت یک روچے آوتی کسّہ ء گوں تمن دارسفرخان کنت تہ بلکنا تمندارہم انچش آئی کسّہ ء گوں دلگوش بیت!
	طاہرہ ءِ ماث شفیقہ تعلیم نہ کرتگ ات کہ آہم ایوک ء قرآن شریف ونتگ ات ءُ بلکنا آاُردو ہم پہ شرّی نہ زانت بلکنا گیشتر گپ پنجابی ءِ تہا کرت ہماروچی آگوں سفرخان پنجابی ءِ تہا بازیں گپ جت کہ تمندار سفرخان آئی گپ آن ء پوہ بوت وھدیکہ تمندار چہ شفیقہ ءِ زبان ء ہنچش نابلداتاں چُش کہ مردم چہ گنگ ءِ زبان ء نابلد بیت۔ ایوک ء تمندار طاہرہ ءُ آئی ماس ءِ زبان پوہ بوت کہ ایدگہ ہان ءُ ہون ءِ تہا پسوداتنت بلے طاہرہ ء محسوس بُوت کہ زبان دانی اینکس المّی نہ ات کہ اینکس دلانی نزینکی ءُ دلانی نزیکی ء مروچی محسوس کنان ات کہ پریشی دگہ اچ زبان ے ءِ گزرءُ لوٹ ے نہ ات…… 
	طاہرہ تمندارءِ شخصیت ء چہ سک دلجم بوتت۔آوتی عمر ءِ نیامء ات کہ آئی درہائیں مود اسپیت بوتگ تنت۔کہ وتی بلوچی پاگ ءِ تہا آسک نمادار ء گران سنگ دراکرت ،وھدیکہ آپاداحت ءُ وتی چھڑی ء زرت توہمے دمان ء آئی مزنین بچ آیان سلام دات ءُ توتمندار آئی پجاروکی ء کنائینت ’’ایش انت منی مزنین چک رحیم خان کہ مئے پیڑی ءِ تہا یک نامداریں تمندارے رحیم خان ہم بوتگ کہ پہ وتی بہادری ء علاقہ ءِ تہا نام پیداکرتگ ،ماں ہمائی نامء زرتہ گن کہ اچ من رند تمن داررحیم خان بیت……!نوں رحیم خان ہائی سکول ء نہمی جماعت ء وانئگا انت ۔
رند ا تمندار پہ دیوان خانگ رادگ بوت کہ اُودا آئی ملاقات ء لہتین مہمان احت تاں ۔ رحیم خان وتی بائیسکل تہا کوٹی ءِ تہا بُرت ءُ پدا در نہ یات وھدیکہ طاہرہ گوں تمندار ءِ لوگی ءُ جنکان گپّ ءُ دیوان بُوت کہ آوتی گمان چٹ چہ دل ء برتگ ات کہ نوں آیک نوکین دنیا ءِ تہا داخل بوتگ ات کہ اے دنیا ءِ ہر چیز پرآئی نوک ات کہ تنے ھدّ ء کہ ادا آسمان ءِ رنگ گیشتر سؤزات ءُ ادا زمین گیشترپراہ ات ءُ ادا دل ہم گیشتر پراہ اتاں۔ہماشپّ تمندارپہ وتی نوک آئیوکین مہمانان شنک ے کشتگ ات ءُ نوکین خوراک جوڑ کرتگ ات۔نوکیں مہمانانی آئیگ پہ تمندارسفرخان ای خاندان ء نوکین شان چست کرتگ ات۔ وھدیکہ حلک ءِ ایدگہ مردم آں حال رستگ ات کہ پہ حلک ء اُستانی ے آحتگ تو آپہ اُستانی ءِ سیل ءُ چارئگا کوٹ ءُ قلات ءِ تہا پتران اتنت کہ تاں مگرب ءِ نماز ء حلک ءِ جنین آدمانی یک مزنین مُچی طاہرہ ء آئی ماث ء چارمکنڈ گیڑد ءُ گپس کرتہ تنت کہ آوتی زبان ءِ تہا گپ جنان آیانی حالبازی ءُ حال رسی کنان اتنت بلے جنین آدمانی غلبگ ءِ تہا طاہر ہ نہ زانت کہ چے بگوئشتی کہ ایوک ء آکھندان گوں آیان گنگی کنان ات ۔
	شپ ءِ نان ء پد طاہرہ وتی ماث ءُ چک ء گوں تمندار ءِ چکّاں یکجاہ وپت ءُ احتنوکیں سہب ءِ راہ چاربوت کہ چہ باندا من روچ ء آرااسکول ءِ بنیات ء ایرکنئیگی ات آراوشی بوت کہ جنکانی اسکول ءِ اوّلی حشت ء آایر کنان ات!
دومی روچ ء تمندار سفرخان وتی ءُ قلات ءِ مزنین حویلی ءِ تہا یک زمانگ ء قائم خان ای وتاک ء پہ حلک ءِ جنکانی اسکول ء صاف کرت ءُ کہ حلک ءِ جنین آدمانی مُچی ءِ تہا طاہرہ گوں وتی ماث ءُ بچ ء ہمودان وتاکی بوت کہ ایش حلک ءِ جنکانی اسکول ہم ات ءُ اُستانی رہائشت ءِ ہند وجاہ !…… 
طاہرہ وش بُوت ۔اوّلی روچ ء ہمسایگانی لہتین جنک احتنت ءُ برآمدگ ءِ تہا نشت انت کہ تنے وھدی اسکول ءِ ٹاٹ،میز ءُ کرسی،کتاب سلیٹ ءُ چاک سرنہ بوتہ تنت کہ بریشی طاہرہ ء وت بازارء روئگی ات ء چہ انسپکٹر تعلیمات ءِ دفتر ء ہمے چیزان نزّ آرئگی ات،بلے مرچی اوّلی روچ ات کہ اوّلی روچ ء طاہرہ ء پنچ وشش جنکانی نام ء یک صافین کاگدے ءِ سرا نوشتہ کرت تاکہ چہ انسپکٹر ءِ دفتر ء رجسٹر حاضری ے دست بہ گیت ۔
جنکّ برآمدگ ءِ تہا نندوک اتنت ءُ طاہرہ آیانی نیام ء اُوشتوک آیان گوئشگا ات کہ باندا آیان گوں صافین پچان آئیگی انت ،وتی ناحنانی ھڈان چین کنئگی اِنت ۔ہما روچی حمزہ ء محراب ہردو اسکول ء نہ شت انت ءُ گوں اُستانی ءُ ایدگہ جنین آدمان سرء چیر بوتنت، وھدیکہ آیان مزنین گہاروت کہ ہموداں نندوک طاہرہ ء گوں دست کمک ات کہ حلک ءِ آحتنوکیں جنکّ ء آیانی ماث وگہاران نادینگ ء ات۔حمزہ ء محراب ء جنکانی نیام ء دیست تو یکدم پاداحت ءُ آیان دستان گپت کہ شاباش اسکول ء برویت شما اُودا جنکانی نیام ء چے کنگا ات حمزہ ءُ محراب ءِ تب حراب بوت چیا کہ مروچی روچ پہ حلک یک نوکیں روچ ے ات چوکہ عید ءِ روچ بہ بیت پمیشا حمزہ ء محراب وتی کتاباں زرت انت ءُ پہ اسکول ء رادگ بوتنت ،بلے چہ محراب ء گیش حمزہ نااُمیت بوت چیاکہ ایش حمزہ ءِ چارئگی ات، بلے ہماروچی اسکول ءِ تہا حمزہ ای ھوش گوں اُستانی ءُ آئی چک کامران ء ات کہ آزوتاں زوت کہ آراکسے بڈ ء آئی زھگ ات ،کسے سرا بڈے ایر ات ءُ کسے ہنچش وتی کش ء دست ایر کنوک اُستانی آں چاراں ات وہدیکہ آئی گہار ’’ت‘‘ آیان پہ دلجمی ہمودان پہ نندگ ء گوئشگا ات……وہدیکہ ایدگہ دو کسانیں گہار ’’ح‘‘ ءُ ’’ب‘‘ گوں ایدگہ جنکان نندوک اُستانی ءِ گپان گوشدارئگا اتنت کہ آہم نوں اسکول ء داخل بوتنت ۔ءُ آیانی گپ ءِ خدمتکار رمُو (رمضان) چاء ءُ آپ ءِ دئیان ات کہ آئی پس حمزہ رمو ء گوشتگ ات کہ طاہرہ ءُ آئی ماس ء اچ حواری ے مہ بیت۔مروچی ہم چو رمو ءِ پیما اُستانیانی رومان ء کرتگ کوئت کہ اُودا آرا چہ اسکول ء گیش وتی آزاتی ے احساس بُوت بلے پد اآئی مزنین گہار ’’ت‘‘ پہ زورآیان اسکول ء دیم داتگ ات کہ نُوں حمزہ وت ء را زہر حیال کنان بوت چُش کہ آئی آزاتی ء کسے اچ آئی پُل اتئگ !……آ زوتان زوتّ گِس ء روئگ لوٹِت ۔
وھدیکہ حمزہ ءُ محراب چہ اسکول ءِ بُن ء مزنین ریکانی رجگان جہل بُرز بوآن لوگ ء رست انت تو جنکانی اسکول ساری ء مہتل کنئگ بُوتت ءُ اسکول ءِ دراجین برآمدگ ءِ تہا گِس ودی نہ بوت آہردو بِراس چہ جالیدارین دروازگ ءِ تہا چاران بوتنت کہ چے اُستانی ءُ آئی چک کامی ءُ پیرین ماث ہموداں اتنت کہ آ درشتہ تنت؟
	آکجا شت کرتنت بلے رند ء چہ جالیدارین دروازہ گانی پُشت ء آیانی ماث شفیقہ ءِ کانکرین گٹّ ءِ تواراحت کہ آپنجابی زبان ءِ تہا آیان لوٹگا ات ۔آہردوپنجابی نہ زانت انت بلے اسکول ءِ ماسٹران آساری ء پنجابی اشکتے تنت ءُ چیزے لوزانی باروا گمان کرت کرتنت کہ زبان گِر چے گوئشگ لوٹِت ؟پمیشا حمزہ وتی براث محراب ء ڈیک دئیان گوئشت:
	’’آئی ماث ماراتہالوٹگا انت ؟ 
	’’گواچنی؟ محراب حمزہ ء چہ جالی ء دُور کنان وتی ہردودستانی پردگ ءِ تہا چاران بُوت کہ آئی پونز گوں جالی ء لچیتت ۔
	شفیقہ ءِ تواراحت ءُ حمزہ سٹ کُرت جالی ء پچ کُرت ءُ ہردو تہا پُترت انت ۔
	حمزہ ء اے دراجین کوٹی ءِ بُوتنے وھدی یات ات کہ چہ اُستانی آنی آئیگ ء ساری ادا گوازی کرتنت ءُ آئی ماث اداپیمازان تالان کرت کہ مہ سڑنت آئی ماث ءِ زِک ھیزک ء شکّ ہمدان ایر بُوت تاکہ آئی پس کاٹ ءُ لکاٹ این دارئے ء ہمان ایر کت کہ اے دراجین کوٹی چہ کہگنیں چیزان پُر ات کہ ایشی تہا پیماز ءُ آچار حرود ءِ بُویکجا بوآن یک دگہ پیمین تیوگین بو ءِ دئیگا ات کہ حمزہ ء اچ اے بُو ء بدنہ ات بلکنا ٹاکین نیمروچ ءِ تہا آگوں وتی براث محراب ء ایدگ زھگان ہمے دراجیں کوٹی ءِ تہا چماّن چیرکی ءِ لیب کرتاں ءُ ایشی تہا ایرین کہنگیں مال ازباباں چہ جتمپ جناں آکوٹی ءِ کتئی نیمگ ءِ یک کسانیں دروازگ ے پچ کرتاں کہ اُدا یک کسانیں گولین کوٹی ءِ تہا پادکل اتاں کہ اچ ہمودان آبے کلات وٹل ءِ برز ء لگیتاں کہ اُدا یک دگہ گولین کوٹی ءِ ات کہ گرماگ ء چہ حلک ءِ پشت ءِ ریکان یک لوار ءِ اچ ایشی تیرکشانّ تہا پترت ۔بلے چہ برزگ ءِ سبب ء اے لوار انکہ نہ سوھت چش کہ جہل ءُ ایشی تپش بوت ۔ءُ وتی لیب ءِ وھدان آوتارا ہمدان چیراتاں یا وہدے وہدے آیانی پس آیان ہمدان نیمروچاں واپنیت ۔اچ ایشی تیرکشاں دُراحلک درابُوت ایان پس ء آیان گوئشتگ ات کہ گوئستگیں روچانی دژمنداری ءِ سبب ء اے کوٹ ءُ کلات بندگ بوتت کہ دوئمی قائم خان ءِ وہداں آئی سپاہی ءُ چکش ہمداں شپ ءُ روچ چاڑکگ بوتان ءُ ہمے کوٹ ء قلات ءِ تہا پیشک زہتاں بالی ایں مرگ ہیک داتاں کہ ایشانی کدام اینکس نزینک بوتاں کہ آہردوہ براس ٹاکین نیمروچانی تہا وتی دلشان چہ یک کدام ے ء بے دوئمی کدام ے ءِ تہا پتریتاں ءُ ہیک ءُ چوری آں درکرتاں ءُ پدا آئی ماس ءِ پس تاب وران آیانی ایدیم آدیم بال کنان بوتاں کہ حمزہ ء کدی کدی وتی ہمے حرکتانی سرء سکّ حجالتی بوت بلے پدا آحجالتی ء چہ دل ء بُرت ءُ مرگان گران ء گوازی کنان وش بوت ءُ محراب گوں آئی یکجاہ وش بُوت ۔
بلے نوں اے درہا کہنگ ایں گپّ اتاں ۔نوں ایانی گوازی آنی جاہ اسکول ے بوتت دراجین کوٹی ء صاف کنئگ بوتت ۔طاہرہ ءُ ائی ماس وتی ڈول ء ایشی ء سینگار یتگ ءُ جوڑ کرتہ گت۔
	بخاری ءِ تہا شفیقہ ءِ دیگ برات کہ آتنے وہدی نیمروچ ءِ نان ہم نہ وارتہ تاں آکہ پرآیان نان چہ سفرخان ای گس ء آئیگا ات بلے شفیقہ وتی دیگ ء برکتگ ات کہ آئی بُو ہر نیمگ ء تالان ات چہ ہمے بوء حمزہ ءُ محراب ءِ گژنگی ودتئگ ات۔
	آہردو تحت ء جہل صافین چیرگیج ءِ سرء نشتاں وہدیکہ شفیقہ بُرز تحت ءِ سرء نندوک اتءُ آئی پادلونجاں اتاں ۔طاہرہ کوٹی ءِ کنڈئے ء وتی پنجہ ءُ بیگان پاچ کرتگ ات ءُ کامران کامی آئی نزینک ء نندوک ات ءُ وتی ماس ء چاران ات۔ناگت ء شفیقہ اشکت کہ طاہرہ گرئیگا انت۔آساری ء کہ گوں حمزہ ءُ محراب گپ ءُ تران ات نوں گوں طاہرہ ء دلگوش بوت۔ طاہرہ چے بوت؟……مگریئے ،زانے کامی ءِ دل چنکس حراب بیت ءُ پدا آوتی دیما بے حمزہ ءُ محراب ء گردیناں گوئشت ،طاہرہ کدی کدی گرئیت ،پہ وتی مرد ء کہ آآئرا مفت مباء سہین دات ،آلمیّ نوں آءِ راوتی مردءِ حیال احتگ ۔اُدا بچار من زانت کہ آئرا وتی مرد ءِ حیال احتگ ،اُدا بچار چہ وتی بنچکاں کہنگیں عکس ے درکرتگ ءُ نوں ہمائرا چاران آگرئیگا انت ۔
	حمزہ ء انچش تورت چوکہ طاہرہ ءِ ارسان کس صاف کنوک مبیت چش کہ آئی ارس پوک بیان ء چوکہ آئی ارسانی تہا چیراندریں درد ءُ ڈکھ ء کس مزانت توڑیکہ آآئی ماث بیت……پمیشا حمزہ محراب ءُ شفیقہ طاہرہ ء چاران بوتنت وھدیکہ کامی ہموداں چوبزاں سنگ ءِ پما بوشت بیت۔
	بے رند ء شفیقہ چہ وتی تحت ء پاد احت ءُ آئی نیمگ ء شُت ءُ اچ آئی دستء عکس ء گپت ءُ وتی دست ء برآئی مشت ءُ آئرا تسلی دئیان بُوت ءُ کامی ءِ دستء گپت ءُ آئرا حمزہ ءُ محراب ءِ نزینک ء نادینت ءُ وت وتی دیگ ءِ تہا گرادوکین چیزان چاران ءُ ہنسگ ءِ تہا گردیناں بوت ۔برنج ءِ وشبو ہرنیمگ ء تالان بوُت ۔
	حمزہ ماث ءُ جنکّ ءُ زھگ ء چاران بوت۔
محراب یک زرئے نندگ ء پد پاداحت وہدیکہ حمزہ ہمودان نندوک بوت آماث ءُ زھگانی دردانی گوں بوئگ لوٹِت آئی دل بے طاہرہ ءِ جاوران پزاوارت آئرا اچ خبر نہ ات کہ طاہرہ ءِ مرد کئے ات ءُ چے جاورانی تہا آطاہرہ ء سھین داتگ ات۔آئی ماث پدا احت ءُ تحت ءِ سرء نشت ۔نوں آئی چمانی تہا ارس درااتنت ۔طاہرہ ء ٹل ءِ گولین کوٹی ءِ تہا پتر ت کہ نوں آئی تہا آوریز ءِ ات کہ آغسل خانگ ے جوڑ بوتت کہ ماث ءُ زھگ ہمودان دست ءُ دیم ششت انت ءُ پہ آپ دست ءُ نندگ ء ڈن ء برآمدگ ءِ روٹکی نیمگ ء یک چاہ ے جنئگ بوتت کہ آئی سر گرئگ بوتت کہ آہمیشرا کارمرز کرتاں ۔طاہرہ ءُ آئی ماث گوں وتاں گاسلیٹ ءِ اسٹوپ ے آورتنت ۔اے درائیں چیز پہ حمزہ نوک اتنت آپہ آپ دست ء دن ء ریکانی تہا شتنت ،اسٹوپ ءِ جاہ ء آچ ءِ سرء دیگ کرتنت۔ 
	شفیقہ گوں کامی ءُ حمزہ گپ جنان بوت۔حمزہ آئی پنجابی ء کم پوہ بُوت ۔کامی تنے وھدی وتی چمان ہم بے حمزہ بُرزنہ کُرت چوکہ حمزہ آئرا دوست مبیت ءُ حمزہ ہم گوں کامی گپ جنان نہ ات ۔آئی اُردو ہم تنے وھدی پکا نہ ات ءُ آچہارمی جماعت ءِ تہا وانگ ء ات وھدیکہ محراب ہم آئی ہم عمر ات ءُ آئی پث سفر خانءِ دومی جنین ءِ مزنین چک ات کہ محراب اول دومی سیمی جماعت ء چہ نوکجو پاس کرتگ کہ سفرخان ای دومی جنین چہ نوکجوء اتت ۔نوک جو چہ میژدار ءِ حلک ء 40میل دور جاندمی نیمگ ء ات کہ اُدا سفرخان ای مزنین جائیداد ے ات ۔گوئستگیں سال وھدیکہ حمزہ سیمی جماعت ءِ تہا وانگ ات توسفرخان آئرا چہ نوکجو ءِ پرائمری اسکول ء درکرت ءُ میژدار ءِ حلک ءِ تہا داخل کرت ۔حمزہ سک ّ وش بوت کہ نوں آئرا یک براث ءُ یک سنگت ے دست کپت ۔ ءُ کامی ءِ آئیگ ء پد حمزہ ء ہمے امیت ات کہ کامی ہم آئی سنگتی ءِ تہا ھوار کپت پمیشا آشفیقہ ء چہ جست کرت ۔
	’’کامی گوں ماں وانیت چے ؟
	اوبلے کامی اچ شما کمکین کسان انت ءُ شما براث چہارمی جماعت ءِ تہا وانگ ء ات وھدیکہ کامی دومی جماعت ءِ تہا وانگ انت ،آئی ماث بلکنا آئرا اسکول ء دیم مدنت ،ہمداں وت بوانینیت رندا ء آسالینہ چکاس ءِ تہا بنندیت ءُ وتی امتحان ء چکاس ء پاس بکنت ……زانے وت طاہرہ استانی ءِ اُستانی وتی زھگان وت وانینیت ……
حمزہ دیست کہ شفیقہ ءِ لنٹانی سرء بشکھندگی ءِ پدّر بُوت ءُ آکمکین طاہرہ ءِ گمان چہ دل ء بُرت ،چیاکہ نوں پرآئی وپہ طاہرہ ہردوکان کامی امیتانی یک نوکین روچے ات ءُ طاہرہ ء آئرا کامی ءِ ردوم ء انچش کنئگی ات تانکہ آآیانی ہردوکانی وابانی معنا ءُ متلب جوڑ ببیت ۔
	حمزہ گڑت کہ چے چش ہم بوت کنت کہ کسّ ے اسکول ء مہ روت ءُ گس ءِ تہا بوانیت ءُ سال ءِ گڈی ایں روچاں چکا سءِ تہا منندیت ءُ وتی چکاس ء پاس بکنت ءُ دوئمی جماعت ءِ تہا بروت اگاں چش بیت گڈا چنکس شربیت ۔ایش پہ حمزہ نوکین حیال یے ات کہ ایشی سرء آئرا گوروفکر کنئگی ات۔
	آئی کتاب آئی کرّا ایراتنت آتنے وھدی نان ہم نہ ورتگ ات ءُ راست ادا احتگ ۔نوں آئرا پادآئیگی ات گس ء نان ورئگی ات پدامسیت ء روئگی ات کہ ادا پیشیم ءِ نما زء پد قرآن شریف وانگی ات کہ محراب ءُ آکدی کدی ملا ءِ وانگ ء چہ جتاں بلے پدا چہ مزنین گہار ءِ ترس ء آیان المیّ پہ سیپارگ وانگ ء روئگی ات بلے ادا طاہرہ ،کامی وماث شفیقہ ءِ دیوان ءِ تہا نندوک آنوک نوکین چیزان چہ بلدبوآن ات ،نوکین صورتاں گوں نشتگ ات ءُ نونوکین بُو ءُ خصلتاں گوں ہمراہ بوآن ات۔پمیشا آنہ اسکول ء روئگ لوٹِت ءُ نہ مسیت ءُ ملاّ ءِ وانگ ء آطاہرہ ءِ کسہّ ء زانگ لوٹِت ،کامی ء گوں لیب کنئگ لوٹِت ءُ ماث شفیقہ ءِ ترندیں پنجابی ء گوں بلد بیگ لوٹِت ۔
	کامی وتی بُلک ماس شفیقہ ءِ پیمین رنگ ء دروھشم ے داشت ہما چپتین پونز ،مزنین کلک ءُ کرنچیں انیشگ ءُ زنڈیں جُسہ کہ بلک ءِ اتاں اثر ے بہ نواسگ ء کپتگ ات کہ مزن بوئگا رند کامی ءِ ماث شفیقہ ءِ پیما درابوت وھدیکہ طاہرہ حمزہ ء صابُون ءِ ہمااشتہار ءِ پیما لگت کہ آڈیہی دیمرئی پروگرام ءِ ماتہاک ءِ مدام تہا چھپت ءُ آئی پث سفرخان اے ماہتاک ء مدام آؤرت ءُ حمزہ ءُ محراب ء دات کہ بواننت ے حمزہ ہمے ماہتاک ءِ تہا گیشتر اشتہاران چارت ۔اشتہار ءِ تہا طاہرہ ءِ پیمن یک جنک ے مود یلہ گوں وتی صافین دنتاناں صابون ءِ دست ء گروک کھندان ات ……چٹان چٹ طاہرہ درابُوت …… طاہرہ ءِ مودہما پیما یلہ اتنت ،آئی دنتان ہما پیما کنچد ءِ پیما درابوتنت ءُ چہ کلان گیش آئی پچیں بشکھندگی ہما پیما ات کہ نوں وتی چیزان مچ کنئگ ء رند آچہ وتی ماس ءِ تسلا دئیگ ء پد یکوارے پداوتی گمان شموشت ءُ آحتگ ات ءُ تحت ءِ سیرء نشتگ ات ءُ گوں حمزہ سونج ءُ رونج کنان ات ءُ بے حمزہ ءِ گپان بشکھندگ بوآن ات ءُ حمزہ ماہتاک ءِ عکس ءُ وتی دیما نندوکیں وجود ءِ نیام ء بے فرقی ءِ سرء فکرجنان ات……
	ماث شفیقہ ءِ دیگ تیار بوت ءُ آحمزہ ء داشت انت کہ ہموداں نان بوارت رند ء رمو چہ حلک ء واجہ ءِ گس ء نان آورت کہ اے نانانی تھام بلکنا کامی ء دوست نہ ات کہ آئی بلک پرآئی برنج پکتت ۔درانان وارت انت ۔
	حمزہ ہمودان نندگ لوٹِت بلے نوں حلک ءِ مسیت ءِ ملاّ ءِ بانگ ءِ توار احت کہ پیشیم ءِ نماز بنا بوتگ ات پمیشا آ پاداحت تانکہ محراب ء پہ سیپارگ وانگ ء مسیت ء بروت۔

0

	قائم خان ءِ (میژدار ) ءِ حلک ءِ تہا طاہرہ وتارا سک دلجم ءُ آسودگ حیال کُرت ءُ آئی ماث ہم وش ات ۔آئی ہما پکر وپریشانی زیان بوتنت کہ ساری ء چوساماران آئی دماغ ءِ تہا سردست کنان اتاں کہ نوکین ہندے بیت ،نوکین مردم بان ءُ نوکین جاورانی تہا زندگ بوئگی بیت ءُ کئے زانت چے بیت ءُ چے نہ بیت ۔بلے حلک قائم خان ءِ تہا چہ سفرخان ءُ آئی حاندان ءِ پجاروکی ء پدآئی دراہیں فکر ءُ گم زیان بوتنت ءُ نوں ایوک ء وتی مرد ءِ ناوپائی ء بگیر دگہ اچ چیزے آئرا مونجا نہ کرت ءُ مرد ءِ بے وپائی آکہ مزنین دکھ ءُ ویل ے ات بلے آچہ خداامیت وار ات کہ آاے گم ءُ سگیت کہ بلکنا یک روچی ادایک نوکین روچ ے پرآئی ٹک بدنت ۔
	طاہرہ ٹل ءِ دراجین برآمدگ ءِ تہا اوشتوک حلک ءِ جاندمی نیمگ ے کوھانی ریسگان چاران ات کہ اے حشکیں کوھانی ردانی آسرنہ زاناں کجا ات ؟ءُ ہمے کوھانی دراجین روچہ حلک ء سے میل دور کسان کسان ء گوئنڈ گوئنڈین پٹّ ءُ بنجانی تہا بدل بوتت کہ یک مزنین بنج ے ء پولیٹیل ایجنٹ ءِ دپتر ءُ گس ات کہ چارمکنڈ چہ انار ءُ مچانی درچکانی چیرااندرات ءُ لہتین ماہ ساری آہمے پٹ ءُ سند ء چہ جہل بے قائم خان ءِ حلک ء احتگ ات کہ نوں چہ برآمدگ ء یک راہ یے اسپتی اسپیت چورنیڈگی ایں پاگ ے ء گرچہ ٹیان بنا بُوت ءُ حلک ءِ تہا زیان بوت کہ ہرسوب ء حلک ءِ مردم ہمے راہ ءِ سرء شنگ بازارء شتنت ءُ نیمروچ ء یکوارے پداگوں وتی سودا موداں آئی سراگشت کرتنت ۔ پولیٹکیل ایجنٹ ءِ بیرک مدام گوات ءِ تہا بال بالک جنان بوت کہ صافین روچانی تہا ایشی سبزی ہم درابوُت ءُ مروچی ہم روچ صاف ات ءُ نومبر ماہ ءِ گڈی ایں روچ اتاں کہ ائی بریکٹس ءِ تہا ڈل،راہ،کوھانی رِدّ ء بٹ ءُ سند ہرچیز صاف صاف چمانی تہا آئیگا ات ۔ مروچی جمعہ ءُ چھٹی ءِ روچ ات۔آجان شودی کرتگ ات ءُ برآمدگ ءِ تہا پے تاپ ء نندوک وتی مودان حشک کنان ات کہ رند ء آپاداحتگ ات ء نوں بازار ءِ نیمگ ء چاران ات ۔ماث شفیقہ ءُ کامی کوٹی ءِ تہا اتنت ۔آنکہ سردی گوں جم ءُ جوش ء احتگ ات بلے مروچیگیں روچ یک صاف ءُ وشین روچ ے ات ءُ طاہرہ ہمے موسم ء وتی بدن ءِ سرا یک مارم ے حیال کنان ات ساہیوال ءِ تہا آکہ کدی چشین سردی نہ دیستگ ات آئرا خبر ات کہ حمزہ کئیت چیاکہ حمزہ نوں شپّ ءُ روچ ہموداں ات ءُ مروچی چھٹی ءِ روچ ات توآالمی احت سفرخان ءِ درائیں زھگانی تہا حمزہ آئرا دوست بوت ۔حمزہ ءِ تہا وتی پیمایک جُست ءُ جوئے یک پٹ ءُ لوٹ ے ات۔ آچیزان زانگ لوٹِت ءُ پوہ بیگ لوٹِت بلے کدی کدی آانچش جُست اچ آئی کرت کہ آرا وت حیال نہ یات کہ آچے گوئشگا انت ءُ پرچے گوئشگا انت ؟……
	آرا خبر نہ ات کہ حمزہ وتی دل ءِ تہا آئرا صابون ءِ اشتہار ءِ حنک ے پیما چارئگا ات وھدیکہ حمزہ ء ۹ ءُ،۱۰، سالگیں یک بچک یے حیال کرت کہ آوتی سیائیں مودان چہ چپین نیمگ ء سیم کرت ءُ آئی سیم مدام چوٹ ات وآئی سیم ءِ گڈ سرء بے نیام سرء آئی مودبرز اوشتوک گندئگ بوتنت ۔آئی پیشانی ءِ مودتاں برآئی بروانکاں رستہ تنت آاسکول ء یک قراقلی ٹوپ یے یابلوچی دوچ ے سرء کرت بلے اچ ہماروچ ء کہ آکامی ء سردرادیستگ ات آوتی کلا گس ءِ تہا درکرت ءُ سردراگشت ۔آئی چم آنی تہا یک برنکش ے ات کہ طاہرہ ء سک دوست بوت آبرزکدین بچکوئے ات کہ چہ لاگری ء آئی بُرزی گیشتر چمانی تہا احت ۔طاہرہ ء حیال احت چوکہ آحمزہ ء ساری ء چہ زانت یاچوکہ ساری ء چہ آسئی بیت کہ حمزہ پیمین بچکوئے است۔ رند ء حمزہ احت آطاہرہ ء برآمدگ ءِ تہا اوشتوک دیست توآئی دیما پہ ادب اوشتات ۔
	مروچی توباز وپتگ ے کہ درابہ بوتے ،
حمزہ اچ پسو نہ دات ءُ ہموداں اوشتات چیاکہ آئی اردو شرنہ ات آکہ نوں آچہارمی جماعت ءِ تہا وانگ ء ات بلے انگت ء آردو ءِ تہا پہ شری گپ جت نہ کرت وھدیکہ آرا وتی سبق ءِ بازین لچہ یات تنت ۔کہ آایشان رٹہ جتگ ات بلے ہمروچیگین اردو ءِ تہا آتنے وا وتاراکم زورحیال کرت بلے آئرا حبّ اتت کہ یک روچے آوتی زبان المیّ شرکنت۔ پدا آئرا حیال احت کہ باجی طاہرہ چے حیال کنت کہ آئرا زبان نہ ایت آبگوئشیت اچ آہمے کسانیں جملہ ءِ شوھاز ء پہ یکدم وتارا سک پسو ءِ سجت ءُ اچ آئی دپ دراحت ۔باجی دیر ہوگیا۔طاہرہ گھندگ ءِ جت ءُ چوکہ آئی چچان بگیریت آئی لوزان ترینت اوہ باجی دیر ہوگیا……نہ چُک باجی دیر گیا ،نہیں بلکنا باجی دیر ہوگئی چوکہ حمزہ وتی دل ءِ تہا ساری ء بزانت کہ اچ آئی چشین ردّے بیت آئی دیم چہ حجالتی ء سھر گشت ءُ آوت ء را ملامت کنان بوت کہ آباجی طاہرہ ءِ جست ءِ پسو ء پرچے دات؟ آنہ زانت کہ آوتی حجالتی ء چون چیربدنت بلے رند ء طاہرہ وت گوئشان بوت ۔نہ چک اے تئی ملامتی نہ انت اے اردو زبان ءِ سور انت کہ ایشی تہا مذکر مونث ءِ اینکس باز فرق است کہ پہ ہیل کنوکاں ایشی زانگ بازگران انت طاہرہ پدا کھندان بوت ……توچے زانے کہ دیر مذکر انت کہ مونث ……اے تئی ملامتی نہ انت ۔
	حمزہ کندئگا کہ طاہرہ تنے وھدی بشکھندگ ات ءُ آئی ھیدرئچگاں اتاں چوکہ آگرماگ ءِ روچ ءِ ڈن ء اوشتوک ببیت بلے نہ گرماگ ءِ موسم ات ءُ نہ آروچ ء آاُشتاتگ ات آباجی طاہرہ ءِ دیما اوشتوک ات ءُ زبان ے پہ ردی کارمرز کرتگ ات ۔ آئرا پریشی سکّ ارمان احت ۔
	شکر خدائی کہ ماث شفیقہ ءُ کامی ڈن ء درکپت انت کہ آئی دم اُوشتگ ء ات حمزہ تست کہ چومبیت کہ باجی طاہرہ گوں ماث شفیقہ ءُ کامی آئی ردانی کسّہ ء بکنت پمیشا یکوارے پدا آخدائی شکر ء کشت وھدیکہ ماث شفیقہ کامی دست ء گران آئرا ڈن ء آورتگ ات کہ کامی پنسل ے گڑان وتی چپیں دست ءِ شست ء کارچ ءِ تہا ٹپی کرتہ گت کہ نوں ماث ءُ بلک آرا پٹی بندان اتان ءُ حمزہ ہمودان اوشتوک ات ءُ وھدیکہ محراب احت توحمزہ آئرا حال دات کہ کامی گوں کارچ ء وتی شست ء بریتگ ۔محراب حمزہ ءِ گپاّنی سرء حاص دلگوش نہ بُوت ۔حمزہ ء ارمان احت کہ محراب ء پہ باجی طاہرہ ءِ چک ءِ تپی بوئگ ءِ سرء ارمان نہ ات چیا محراب ماث شفیقہ ءِ گپانی سرء کھندگ ء ات ءُ حمزہ ء حیال آئیگا ات کہ چش بیت کہ ماث شفیقہ ءُ طاہرہ محراب ءِ کھندگان دل ء بکننت ءُ چش نئلیت چیاکہ طاہرہ باجی وماث شفیقہ ءُ کامی ءِ رکھینگ آیان سرء فرض ات ءُ محراب اے فرض ءِ پیلوی ء کنگا نہ ات بلکنا محراب یک صورت ے ء چہ وتی حدءُ ہبیل آں ہم گوئزان ات کہ آماث شفیقہ ءِ چچان ء گران ات ماث شفیقہ ہرگپ ے کرت تو محراب آئی چچ ء گران بوت ۔
	یک رند یے وھدیکہ کامی ءِ شت ء پٹی کنئگ بُوت تو ماث شفیقہ وتی چک ء بے محراب دات ءُ گوشت محراب توچے ء پہ منی چچ ء لکک آں گرانے ……بچار تئی براث حمزہ چنکس ماخول ءُ چپ انت ……
	پدا ماث شفیقہ بے محراب ءِ نیمگ ء اشارگ کنان گوئشت ’’تو ادا بیا‘‘ 
محراب ماث شفیقہ ءِ دیما نشت بلے آئی چم ءُ لنٹانی سرء شیطانی ایں بشکھندگی ے چاپ جنان ات ءُ ماث شفیقہ آئی دست ء گپت ءُ گوئشان بوت ’’ تواینکس شیطانی پرچے کنے ؟‘‘ 
	’’نہ کنین‘‘ 
	’’اگاں توشیطانی کنے گڈا گوں من یک علاج است ماث شفیقہ بشکھندگ بُوت ءُ حمزہ دل مانگ بوت کہ آخر شیطانی ءِ چے علاج ے گوں آئی ہست ات ۔
’’بگوئش ‘‘ محراب کمکین ترندی ءِ تہا گوئشت ءُ حمزہ ء محراب ءِ ترندی دوست نہ بوت وھدیکہ ماث شفیقہ اِنکس پہ نرمی آئرا جست کنان ات پدا ماث شفیقہ وتی دست ء تچک کرت ءُ وتی دیما نندوک محراب ءِ چپیں گوش ء گپت ءُ تاب دات ءُ محراب ءِ چوبزاں چیہگانٹ ے درکپت اوہ ……ہو……ہو……ہا……ہاہاہا……اوئے ……باجی طاہرہ ،کامی ،حمزہ کھندئگا بوتنت۔حمزہ وش بُوت کہ گواچنی ماث شفیقہ پہ محراب ءِ گوش ءِ تاب دیگ ء اشت ءُ محراب جست چہ گیڑء آدیم بوت کہ ہمے گیڑھ سفرخان ای وتاک ءُ ٹل ءِ جتا کرت کہ دومی نیمگ ء سفرکان ای حاندان جہئی ات ۔
	رند ء کامی ءُ حمزہ برآمدگ ءِ تہا نشت انت وھدیکہ طاہرہ ءُ شفیقہ تہا پتر ت انت کہ اُدا ماث شفیقہ گاہرہ ءِ یلہ ئیں مودان چرپ ءُ گیسو کنان بوُت ۔
	حمزہ نہ زانت کہ گوں کامی چون اردو ءِ تہا گپ بجنت چیاکہ آئرا وتی اردو ءِ سرء اینکس بھروسگ نہ ات ءُ آئی بھروسگ مروچی سُہب ء طاہرہ ءِ دیما تارتار بوتت ءُ آوتی بھروسگ کامی ءِ دیما پروشگ وراڈ راڈ بوئگ گندئگ نہ لوٹِت ۔بلے پدا آئرا حیال احت کہ کامی دومی جماعت ءِ تہا وانگ ء ات ءُ اچ آئی کمکین کسان ات وھدیکہ آاچ آئی دوجماعت دیمی ات پمیشا آئرا حیال احت کہ باید انت کہ آئی بھروسگ وتی جاہ ء برجاہ ببیت کہ کامی آئی ردین جملہ آں چون زانت کہ ایش ردّ اتنت۔
	’’تو گوک ءُ اُشتری گوازی ء زانے؟
’’چے مطلب ؟کامی جست کرت ۔حمزہ آئی چمانی تہا چارت تو آئرا انچش تورت چوکہ ماث شفیقہ آرا چارئگا انت چٹ ہما چم ءُ ہما دپ! منی مطلب تواشتر ءِ ببوءُ من تر ا مہارکنیں یاتو من ء مہار بکن ءُ من اشتر جوڑ بہین ،حمزہ پسودات تو کامی ءِ دماغ ء یک دگہ جست ے احت ۔
	’’گوکی ءِ تہا چے بیت؟
 ’’من لنگار کنین ،کین کنین،تومنی گوک پئے ،منی کاریگر ،چے ترا گوکی دوست نہ بیت؟‘‘ 
کامی نہ زانت کہ چے بگوئشیت ءُ پداآگوئشت ۔
	’’تومنی کاریگر بے من لنگارکنین‘‘ 
حمزہ راضی بوت 
	’’او چش ہم بوت کنت ۔بلے دل ءِ تہا حمزہ بزگر بیگ لوٹِت کہ کاریگر وھدیکہ یکواری آراضی بوتگ ات کہ آگوک ء کاریگر بیت کہ کامی بزگر ءُ برآئی جُگ ے ایر کنت ء لنگار کنت ،نوں آوتی لوزانی پاس ء دارئگی ات پمیشا آپاداحت ءُ گوئشت ۔
	’’گڈا برواں‘‘ 
 ’’کجا؟‘‘ کامی ماث شفیقہ ءِ پیمین چمشانک یے برآئی دوردئیان گوئشت ’’ڈنء‘
	’’چہ ٹل ءِ گیڑھ ء ءُ چہ گس ء آدیم ریکانی سرء ‘‘
	’’بلے من ء وتی ماث ء جست کنئگی کپت ‘‘
	’’ترا جست ءُ پول کنئگ ءِ لوٹ نیست‘‘ 
منی بلک ءُ ماث زہرگرانت کامی وتی پونز ءِ تہا گپ جنابوت ۔حمزہ ء کامی ءِ انکار دوست نہ بُوت آکامی ءِ وھدیکہ حمزہ دیست کہ کامی راصی نہ بوئگا انت توآآئی دستء یلہ دات ہمے نیام ء محراب یکواردوارگ درابُوت ءُ آحمزہ ءُ کامی ء ایوک ء یکتنا دیست تواحت ءُ ہردوکانی نیام ء اوشتات ’’چے گوئشیت کامی؟‘‘ آچہ حمزہ ء جست کرتءُ حمزہ ہچ پسوئے نہ دات تو محراب کامی ءِ دست ء گپت تاب دات ءُ کامی ءِ چیگانٹ دراحت کہ آئی چیگانٹ ءِ توارء طاہرہ ء ماث شفیقہ درکپتنت کہ ایان گندئگاں گوں محراب جست انچش چوکہ مرگے ببیت شپر بال بکنت ……
	’’تئی براث تئی پیما نہ انت ،من میرسفرخان ء حال دئین۔
	 تئی پث ء شفیقہ زہر گران گوئشت وھدیکہ طاہرہ اچ نہ گوئشت چوکہ ذھگانی شیطانی یک قدرتی این چیزے بیت ۔حمزہ یکوارئے پدا حجالت بوُت کہ محراب چہ وتی حدّ ء گوئزان ببیت ءُ آگوں ماث شفیقہ ہم شورات کہ باید انت کہ پث چہ محراب ءِ حراب کارییاں سئی ببیت ……
	حمزہ نااُمیت چہ گِس ءِ گیڑھ ء ڈن درکپت۔
	 
	وھدیکہ ڈنّ ء درکپت توآرا نورل ءُ دلو ڈیک وارتنت ۔نورل ءُ دلو حمزہ ءِ گوازی ء لیب ے سنگت اتنت ۔نورل ای ماث پرآیان نان پکت وھدیکہ دلو ءِ پث آیانی بزگرات اسکول ء نورل ءُ دلوآئی ہمراہ اتنت دلو چم باز ءُ ہوشیاریں سنگت ے ات بلے استت گریب کہ باز بران اگاں آئی دل ملوٹیتین کہ آگوں گوازی بکنت ءُ آحمزہ ءِ سرء شڑط ایر کت کہ اینکس حرماگ ء اینکس گُڑ ءُ اینکس بُگڑا بیار گُڑا من گوں تولیب کنین نہ کہ منی راہ من راہ تئی راہ تئی راہ !……حمزہ آئی ھچ شرطانی سرء زہر گپت بلے دلو ای سنگتی ء آاشت نہ کرت ۔انچش نورل ءِ سنگتی پرآئی المیّ ات ۔نورل ءِ پث پرآیان آپ آؤرت ۔ایوک ء پرآیان نہ بلکنا پہ درائیں حلک ء آپ آرئگ ءِ کارنورل ءِ پث مسکان ءِ کوپگاں ایراتنت۔آئی دہ دوازدہ حرانی یک باہرے ات کہ آسوب مہلہ چہ حلک ء دُور جوءِ تچوکین آپ ء چہ مشکان پُھر کرت ءُ بے حرانی سرء بِر کُرت ءُ پدا ہرگس ءِ سروگ ء مشکان جہل ایر کنان پہ دومی سروگ ء رادگ بُوت تانکہ درائیں حلک ء سر آپ کنان آوتی بان ءِ سایگ ء نندوک جھلک ریست وھدیکہ آئی جنین سنگین سفرخان ءِ گس ء رزان ششت نورل ای ایدگہ کسان کسانیں گہار ءُ براث اتنتن بلے چہ کلان مزن نورل ات ۔
	کدی کدی حمزہ وتی گیڑھ ءِ پُشت ء نورل ای گس ء شُت کہ اُدا مسکان ءِ زھگ ءُ چُک ڈیوا ءِ روشنائی ءِ تہا نان وارتاں ءُ بازوھدان آیانی ڈیوا ءِ گاسلیٹ ھلاس بوت انت توآچہ سفرخان ای گس ء ایشر ء پُر کرت انت ولی ءِ جنگل ءِ تہا پیدا بوتگ ات کہ اُدا برز سوزین آسمان ءُ جہل یک تچکین ریگستان ے چاردمگاں چہ دنیائی ء وتی پنجانی تہا گپتگ ات ادا تاگز ءِ دار مچ ات کہک مانی دارانی رمگ ہمداں چیر تنت ءُ ولی جنگ ءِ مردم اُشترانی سرء داران زرتنت ءُ شا دااحتاں ءُ بہا کرُتنت ءُ وتی آڑت ءُ شکران زوران پد ءُ پد پہ ولی ءِ جنگل ء رادگ بوت انت ۔
	رندا وھدیکہ مسکان سیر ءُ آروس کرت توآوتی جنّ سنگین ء زُرت ءُ میرسفرخان ءِ میتگ ء احت ءُ نشت ءُ حلک ءِ بہشتی بُوت ۔نورل وتی پث ءِ پما سادگ ءُ ماخول ات ءُ چو ددلو ء چمباز ءُ دردہ باز ے نہ ات ۔کدی کدی حمزہ نورل ءُ دلو ء ٹپت جت وھدیکہ آہرا اچ نہ گوشت انت چیاکہ میرسفرخان ءِ زہر ئگ پرآیان گران کپت ۔
	دلو ءِ پس مراد ءِ جاورچہ مسکان ءِ جاورانی کم تحل اتاں درائیں عمرآ سفرخان ای جُپتانی بزگر ات ۔آسینکی کشار ،درھو ءُ سفرخان ای گِس ءِ ایدگہ درائین کاران کنئگ آئی ذمہ واری ات ءُ چش بگوئش کہ آچہ سفرخان وتارا جتا کرت نہ کُرت ۔سفرخان ءِ پیروک ءُ بن پیروک مراد ءِ پیروک ءُ بن پیروک ء پہ بہا زرتگ ات ءُ اے ہما زمانگ ات کہ دنیا ءِ تہا گلامی دور دات زور آور کمزور ء وتی پادانی چیرء پہ زوراکی آؤرت یا کہ آیان گلام جوڑ کُرت۔ اے تاریخ ات تاریخ چہ چشین چیزان پُر ات ۔حمزہ اے درائیں چیزاں چہ سئی ات بلے آایشرا پہ شری نہ زانت کہ دنیا ءِ تہا اے برزی ءُ جہلی چمگ کجا ات؟۔بلے آئی پث سفرخان وتی بزگران وتی گس ءِ مردم حیال کرت ءُ کدی ہم برداشت نہ کرت کہ برآیان گرمین لوارئے بکشیت ءُ پمیشا آآئی پث سایگ ء وتاراسک رکھ حیاک کرتنت ۔
	ہماروچی گیڑھ ءِ پشت ء نورل ءُ دلو گوں حمزہ اوشتوک اتنت کہ ناگت ء اعظو درابوت۔اعظو ءِ اصلی این نام اعظم ات بلے چہ گس ء ڈنّ زھگ آرا اعظو توارکرتنت ۔ چوکہ نورل ءِ اصل نام نوراحمد ات یاکہ دلو ءِ نام دل مراد ات ۔اعظو حلک ءِ مسیت ءِ پیش امام سید جان ءِ چُک ات ۔اگاں حلک ءِ تہا کس بزرگ ے ات گڈا آسید جان ات کہ نہ گوں کس ء چکار ءُ نہ کہ گوں کسّ ے ءِ پد کپگ ۔بس وتی پنچ وھد ءِ نماز میست ،بانگ ، صوم وصلواۃ ءِ پابند ۔گس آنی تہا ناجوڑی ءِ وھدان دم کنئگ سیران نکاح وانگ ءُ مرکان نماز جنازہ وانگ آئی کارات ءُ وتی مذہبی ایں کارانی تہا ایوک ءُ یکتا ات آکدی کدی میرسفرخان ای دیوان ء احت ءُ نشت ءُ وتی مذہبی ایں کسہ آں کُرت ۔حمزہ ءِ ماث چہ آئی بزرگی ء سک متاثر ات ءُ آئرا یقین ات کہ آئی آیانی سرء دم کنئگ پہ ذھگانی ناجوڑ ییاں وت یک درمان ے ات کہ آئی ماث مدام چہ سید جان ء دم گپت ۔بلے کدی کدی آوتی ماث ءِ سرء گڑت کہ آآیانی نظر ء چہ سید جان ء نہ پروشت بلکنا چہ سید تاجل ء اے کار ء کنائینت کہ سید تاجل دیگرے ء گس ء احت کہ پمبگ آنی گلولگ جوڑ کرت ءُ ہمے پمبگ آنی گلولگان سرءِ تیل ءِ تہا چرپ کُرت ۔گلولگان جتا جتا ایر کُرت ے جت ءُ زراب کرتنت کہ گوں زوتی ء ہمے بُن جلوکین پمبگانی گلوگان حاک ءِ کُلک ے ءِ تہا دور دات ءُ آیان تال ءِ ـآپانی تہا چپی کُرت ءُ تال ء برز کرت ءُ بے حمزہ شہ حاکہ آئی جاجوڑین براث ءُ گہارانی سرء داشت ءُ گوں کارچ ے ء کُلکانی سرء ٹکینت ءُ دم کنان بوت مردم تال ء نادُرا ءِ سرء چرینان بوتنت ءُ پدا آتال ء جہل کرت ءُ یک دگہ دم ے کُرت ءُ آئی ماث آئراہورت ہورت چاران بُوت کہ سید تاجل ساھگ ءُ جنان درکت کہ آحمزہ ءُ آئی گہا ءُ براثانی ناجوڑی ءِ سبب جوڑ بوتہ تاں بلے حمزہ گڑت کہ نہ نورل ءُ نہ دلو ءِ ماث ءُ پث کدی آیانی نظرآن پروشان بباں چے نورل ءُ دلو چہ من ءُ ساریگان بالاتر اتنت ؟چے آیان جن ءُ سایگ دل ء بُرت ۔بلے آیانے جُست ء چہ وت ء مدام کرت کہ سید جان پرچے نظر نہ پروشیت ؟ چے آئرا نظر پروشگ ءِ سرء سکھت ءُ یقین نیست ؟ءُ گواچنی گپ ہمیش ات کہ سید جان کدی جن ءُ سیاھگانی گپّ ء نہ جت آنکہ آگوئشیت کہ قرآن شریف ءِ تہا است کہ جن است بے حدائی پیگمبرمدام ہمیش گوئشتگ کہ حدا مردم ء چہ جن ء سائگا زبرکھشیت !اگاں اے گپّ انچش ات گڈا سیدتاجل سیدجان ای راہ ء پرچے نہ بُرت کئے راست ات سید تاجل کہ سیدجان ۔سیدجان ای گپ آئرا گیشتر دوست اتنت آکہ سیپارگ وانینگ ءِ وھدان سید جان یک ظالمین ءُ ناروائیں جن ے ءِ پیما دُرا بوت ءُ کس زھگ ے ہمت نہ بُوت کہ آسید جان ای چمانی تہا بچاریت ۔سید جان چہ وتی گس ءِ گیڑھ ء درکپت توگوازی ءُ لیب کنوکین زھگ انچش جستان چوکہ بالی ایں مرگ ،کس ے قطب ءُ کس ے جاندم ء روٹک ءُ کس ے روکپت ء ہرکس پہ وتی دیم ……حمزہ چہ سید جان ء سک ترست آئی چم مدام سھر بوتاں ۔آئی گول ءُ اناریں دیم ے ات ءُ آئی سرء اسپیتین پاگ ءِ بندوک بوت۔وھدیکہ آچہ وتی لوگ ء پہ مسیت نماز ءِ دئیگ ء شُت توآئی چم مدام جہل بوتنت ۔آجنین آدماں نہ چارت کہ بلکنا آجنین آدمانی چارئگ ء گنا ہے حیال کُرت ۔
	حمزہ ء یا ت ات کہ یکّ روچے آاعظو دلو ءُ نورل ءُ آئی براث محراب سید جان ای گیڑھ ءِ کرّ ءُ گوئر ء گوازی کنان اتنت ۔کہ ناگت ء سید شیر جان درابوُت کہ آپہ مسیت ء دیگر ءِ نماز ء روئگا ات ۔آچدّو لیب کنان اتنت کہ گوں وتی چمانی بُرزی ء آیان سیدجان چم کپت ءُ آجستان گیڑھ نزینک ء یک گھڑئے ات کہ ایش سفرخان ای ’’پُگی‘‘ات کہ ہموادن سفرخان بالامی پُگ ایراتنت ءُ جہیگءِ وھدان محراب ءِ کوپگ گوں کُھڈ ءِ کرّء لگتّ ءُ وھدیکہ آسفرخان ءِ اولاکی کہ’’ پُگی‘‘ ء گوں دیم پہ دیم چارکوٹییانی یک ردّ بوتنت ءُ آئی دیما یک دھپّ ءِ تہا اے یک تِکہّ ءِ جوڑ بوتت کہ کدی کدی میرسفرخان وتی دیوان ء ہمدان کُرت کہ حلک ءِ اسپت ریش ہمداں احت ءُ نشتاں کہ مسکان میرءِ حلیم ء پُر کُرت ءُ مہمانان آپ ءُ چلم دیان بُوت ۔وھدیکہ دھپ جہل ٹل ات میرسفرخان ای گس ات کہ آئی پہنات ء مسکان ای گس کتبی نیمگ ء پڑوچین تائب بہارو ءِ گس ات آئی روٹکی نیمگ ء میرءِ ہگیّءُ پگی ءِ نیمگ ء نزینک ء سیدجان ای گِس ……
	……پمیشاوھدیکہ آ دھپ ء سرء احت انت ءُ اولاکی آنی دیما وتی چدوآں حساب کنان بوت تو محراب وتی جامگ درکرت کہ آئی پس راستین کوپگ ءِ پوست چوبزاں پٹاٹگ ءِ جلّء دور بوتت کہ آبرآئی حاک مشان ات ۔حمزہ ء ارمان بُوت ۔ اعظو ہچ نہ گوشت نورل ءُ دلو محراب ءِ ٹپّ ء چاران بوت انت ۔
	رند ء آکدی سید جان اے گیڑھ ءِ نزینک ء گوازی نہ کرتنت ۔حمزہ ء سید جان عید ءِ روچان باز شرلگت ایدگہ وھداں آسک ناروائی کُرت ،بلے آئی بزرگی ءِ تہا شکّ ات ۔
	نوں اعظو کہ گوں نورل ،دلو ءُ حمزہ ء یکجاہ بوتت تو یک نوکین حال ے دئیگا کہ ایدگہ آئرا گوش داران اتنت۔
	’’جوگی احتگ انت‘‘
	’’چے مطلب؟‘‘ 
	’’جوگی‘‘ اعظو کہ گیشتر پونز ءِ تہا گپّ جت وتی آدینکی ایں ٹوپ ء راست کنان گوئشت ءُ رند ء گوئشان بوت ’’محراب ساری ء ہمودان گوں جوگی آں نشگت‘‘
	حمزہ جوگی آنی باروا ساری ء اشکتگ ات بلے آکدی ایان نہ دیستگ ات ۔ آئی دل لوٹِت کہ آجوگی آں بگندیت کہ آچون مار ءُ سوسماران گران بنت آرا ارمان بوت کہ محراب آئی حال دئیگا ابید پہ جوگی آں سیل ء شتگ ات بلے آرا حال نہ داتگ ات پدا نورل گوئشت بہ رواں چاران جوگی چے کننت؟
	بلے جوگی کجا انت ؟حمزہ جُست کرت۔
	’’شمے دیوان جاہ ،مہمان خانگ ءِ دیما لوڑی آنی ہندا‘‘ 
پدا ہرچارین سنگت پہ جوگی آنی چارئگ ء دیم پہ لوڑی آنی گِساں ردگ بوُتنت۔
	حمزہ پہ جوگی آنی گندئگا اینکس ھدوناک ات کہ آچہ ایدگہ سے سنگتان دیما روان ات چوکہ آپہ یک مزنین چیزئے چارگا برؤت !
	لوڑی آنی گس چہ میر سفر خان ای گس ء انسکس دُور نہ اتکہ حلک ءِ زرباری نیمگ ء چہ میر ء، مہمان خانگ ء دیمی ہموداں کہ حلک ءُ بازار ءِ راہ بنا بوت لوڑی آنی گس اتنت اداں چارپنچ وستا کارانی ہندءُ لوگ بستہ تاں کہ آیانی دیما نہ گیڑھ ے ات ءُ نہ کہ حویلی ے ،حویلی ءِ رواج میر سفرخان ءِ لوگ ء نہ ات تو وستاکارانی گس ء چون بوتین لوڑی آنی گس ء گیڑھ ہم نہ ات ۔آئی گسانی دیم پچ ءُ آماچ ات کہ گسانی دیم آئی حر کد ءُ کترانی سرء بندوک اتنت لوری بشام کہ لوڑی آنی مستر شمار بُوت ءُ آہن کاری ءِ تہا نام کپتگ ات کہ وت ڈھاڈری توپکان ٹاہنیت ءُ آئرا دو سے تازی ہم استت کہ کدی کدی پہ شکار ء شت کہ حرگوشان آپہ تازی آں گپت ءُ مرگان پہ توپک جت ۔آئی بروت برآئی دپ ء کپت انت کہ نوں آپیر بوآن ات بلے وتی عقل ءُ پیم ءِ تہا اینکس لائق ات کہ کدی کدی قبیلہ داری جیڑھانی تہا میر سفر خان ہم اچ آئی صلاح گپت۔آئی چپتین پونز ءِ شوکانی تہا پونز ءِ ناس ءِ رنگ مدام درااتنت ءُ آئی دراجین ریش ءُ دپ ء کپوکین بروت بزاں مدام چہ پونز ءِ ناس ءِ رنگاں نسواری بوتہ تنت ۔کہ پونز ءِ پاک کنئگ ء پہ آوتی صدری ءِ جیب ءِ تہا یک ریشم ءِ دسپاگ یے ایر کرت کہ اے دسپاگ ہم نوں چہ بازیں مدتے ء شودگ نہ دیستت کہ واردم ء بشام ایشی تہا وتی پونز ء چہ رچوکین آپ ءُ لمپان داشت ۔پونز ءِ ناس آئرا نُخ کرتہ تنت۔بشام ءِ چمانی تہا یک برئکش ے ودی بوت کہ ایش آئی عقل وپیم ءِ آسمان ء پرآئی سہب ءِ استار ءِ ات کہ کہ چوپومپ ء بلان ات ءُ وتی ہمے زانت ءِ سری بہر بست۔درائیں وستاکارآئی دیم ء وتی سران جہل کرتنت اگاں وستاکار بشام اینکس ہنر مند ءُ زانتکار ات تو آئیوکین نسل ہمنکس حیلہ ات کہ حلک ءِ حذمتگاری ء چش نہ کرت چوکہ آئرا کنئگی ات ءُ بشام ء وتی ذات ءِ ورنایانی سرا ارمان کرت بلے آوش ات کہ وتی زند ء پہ حلکءِ حذمتگاری ء گوں جوانی ءُ شری گوازینگء ات وھدیکہ آراوتی ورنایانی بینگ میڑینگ ء تازی آنی تاچینگ ہچ بردوست نہ ات ۔ آچہ وستاعیسیٰ ءِ مدھک ء وستا مرادو ء گلگ دار ات کہ وتی چکان ء ہچ نہ گوئشت انت کہ ہرکس پہ وتی دیم ات ۔
	وھدیکہ ہرچارین سنگت لوڑی آنی میتگ ء سربوتنت تو وستا کار بشام ءِ بونگ ءِ دیما مزنیں مچی ے ات ءُ یک رلی ءِ سرء نیام ء وستاکار بشام گوں وتی مزنین بروتان نشتگ ات کہ آئی بروت آئی دپ ء ہم زیان کرتہ تنت بلے آئی شوک درااتاں کہ ایانی تہا آپونز ءِ ناساں ٹپ ٹپ ء گوں شت ءُ مزنین ھورانی نیام ء گران بونڈینان ات ءُ گوں وتی ریشم ءِ دسپاگ ءِ تہا پونز ء پاک کنان ات ۔آئی چپ ءُ راست ء جوگی گوں وتی پاگاں نشتہ تنت کہ آرنگ رنگیں پاگ بستت چوکہ سکھ مذہب ءِ مردم بندنت آیانی لاپ ءُ بدن ءِ سر آیانی پشک تنک درابوتنت ءُ مہلوک آیان ءُ آمہلوک ء چاران اتنت حلک ءِ درہائیں زھگ ءُ زالبول مچ اتنت ۔محراب پہ وتء جاہ یے چٹ چہ جوگی آنی نزینک شوھاز کرتگ ات ءُ آوتی نزینکء نندوکین یک جوگی ءِ مُررلی ء واردم ء دست جنان ات چش کہ آوت ایشرا بزوریت ءُ بجنت بلے سیاہ رنگیں زنڈیں جوگی کہ بِرآئی گٹ ء رنگ رنگیں مہرگ آنی ہارئے مان ات وتارا بشکھندگ کرت چوکہ بگوئشیت کہ نہ اباّ اے تئی کارنہ ات ۔حمزہ ء ترس بوت کہ چش مبیت کہ محراب اداہم یک انچشین شیطانی ے مکنت چوکہ سہب ء آگوں باجی طاہرہ ء کرتگ ات……
	مزنین جوگی کہ آبشام ءِ کنکّ ء نندوک ات آئی دیما گولیں کٹاری ءِ ایر ات کہ مہلوک ءِ چم ہمے کٹاری ءِ سرا سک اتنت کہ ایشی تہا یک سیاہ مار ے وت ء را پڑتیت ایر ات بلے کٹاری ءِ دپ بندات ء مارا کسّ دیست نہ کرت بلے ہرمردم وتی دل ءِ چمانی تہا ہمے مار ءِ باروا حیال کرت کہ اے چونین مارے بیت؟
	حمزہ چہ زھگانی کوپگ آں لک کپان جوگی آن چاران بُوت ۔کدی مارچہ کٹاری ء وتی سرء دربکنت تنے وھدی ہچ چیز درا نہ کرت ۔جوگی پنچ شش ءِ کساس ء بوتنت رند ء جوگی آنی مستر پاداحت ءُ گوں آیان ایدگہ درائیں جوگی پاواحت انت ءُ وستاکار بشام ہم پاداحت ۔
	جوگی لوٹت انت کہ برونت ریگستان ءِ تہا ماربِگر انت مہلوک ءِ گوئشگ ات کہ جوگی اے ماران سندھ ءُ پنجاب ءِ تہا ھزارانی کلدار ء بہا کرتاں کہ اچ اے ماران دارودرمان جوڑ کنئگ بُوت ءُ ایش ہم گوئشگ بوت کہ ریگستان ءِ مار بازار ءِ تہا گیشتر شرین بہائے زرت کہ ادا گوئنڈ ءُ دُستونکو وتی زہر ءُ زنگ ءِ تہا دنیا ءِ زھرناکین مارانی تہا شمار بوتنت! حلک ءِ زھگانی واھگ ہمیش ات کہ جوگی ساری ء چہ کٹآری ء مارء دربکنت ءُ پّدا پہ مار ءِ گرئگ ء برونت بلے جوگی پسو داتنت کہ نوں ماروپتگ پمیشا وھدیکہ مارسما کنت گڈا مُرلی و جنئگ پہ مار ءِ گرئگ ء دُرہائیں زھگ ءُ ورنا جوگی آنی پُشت پہ ریگستان رادگ بوتنت زھگ کوکار ءُ جگاکنان اتنت ءُ جوگی دیما روان اتنت ۔
	چہ لوڑ ی آنی گس ءِ دیم ءِ پٹّ ء گوئزان آاسکول ءِ رنجگ ء وتارا سرکرتنت کہ رند ء حلک ءِ پشت ءِ مزنین ریگستان بنا بُوت ۔حلک ءِ بان ءُ بونگاں مہلوک جوگی آنی مُچیّ ء چاران بُوت ۔
	جوگی مارا وتی رند ء دیست انت کہ آوت ء را یکدم ریکانی تہا انچش چیر داتنت چوکہ آآپ ءِ تہا وتار بُڈ بدے انت آسوسومارا گران بوتنت ءُ دنکانی تہا بند کنان بوتنت ۔جوگی مہلوک ء چہ اُمیت داشت انت کہ آہم سوسوماران گران ببنت ءُ آیان دیان بہ بنت ۔
	بورل ءُ دلو سے چارسوسومار گپتنت ءُ جوگی آنی دست ء داتنت کہ مارانی رند انگر آنگر درابوتنت ءُ جوگی وش ءُ وشال بوتنت کہ مارانی رند درااتنت ۔
	پدا مزنین جوگی مارءِ سرء کونڈ ے ءِ تہا دیست کہ ادا ریکانی نیام ء یک کسانیں پٹّ ے ءِ سرا مار کونڈ ات ۔دُرا مہلوک پوہ بوت ۔جوگی یک مزنین سیخ یے کونڈ ءِ تہا پترینت کہ ہمے سیخ ءِ سرچوماہی ءِ تارء تاب دئیوک ات کہ بے مارءِ سرآوڑت ءُ جوگی آرا بے وتی نیمگ ء چکت ءُ ماردراکرت ۔درائیں مچی اولی کٹ ءُ سوب ءِ سرکوکار جنان بوت بلائیں مارے ات کہ گوں چارئگ ء مردم ءِ جان سیم سیم بُوت۔
	حمزہ لوٹِت کہ آہم سوسومار بگرت ءُ جوگیاں بدنت بلے آکدی سوسومار دیست نہ کرتگ ات بُڈباران ءُ سوسومارانی گرئگ پرآئی انچش چوکہ کس ے آچ ء دست بجنت بلے سوسومار ء مارء دست مجنت ۔
	ریکانی تل ء سٹّان ءُ کپان ءُ لیب کنان مہلوک مارشوھاز کنان ات ۔مارچیر اتنت جوگی آنی حیال ات کہ زمستان ء ماروتء را چیر دئینت گرماگ ء ماڑدن ء کاینت پمیشا فیصلہ ہمیش بوت کہ ہروہد کہ آیان ماردست بہ کپیت شربلے رند ء آگرماگ ء کاہنت ءُ ادا دہ پانزدہ روچ دارنت تانکہ آگوئنڈ ءُ دستونکوآں بگرنت ۔
	نیمروچ ءِ نان ء ساری آحلک ء احت انت ۔
	مروچی گوں حمزہ مزنین قصہ ے گوں ات ءُ آ لوٹِت کہ آشپ ء نان ء پد آباجی طاہرہ ءُ آئی ماث شفیقہ ء حال بدنت کہ مروچی حلک ءِ تہا آچے دیستگ ۔









0

	ہما شپ طاہرہ وتی ماث شفیقہ ءُ چک کامی ءِ وسپگ ء پدوت کوشت کرت کہ واب بروت بلے آرا واب آئیگا نہ بوت چوکہ واب اچ آئی چمان بہ پریت ءُ پداہچ مئیت ۔	
	من ء پرچے ء واب آئیگا نہ انت طاہرہ حیال کرت ءُ پدا آپاداحت ءُ چراگ ءِ وٹّ ء مزن کُرت ءُ حمیدہ جبین ءِ ناول ءِ وانئگ ء بوت ۔حمیدہ جبین ،قرۃ العین حیدر ءُ بانو قدسیہ ءِ ناولان اچ بندات ء وانگا ات وھدیکہ آساہیوال ءِ جنک ءِ کالج ءِ تہا داخلہ زرتگ ات کہ چہ ایف۔ اے ءِ اِمتحان ء پدآئی سِیر گوں منظورء بوتگ ات ءُ آوتی کالج ءِ تعلیم ء یلہ داتگ ات ءُ منظور ءِ لوگ آبادکرتگ ات ءُ وت آباد بوتگ ۔رند ا آپرائیوٹ بی۔اے کرتگ ات ءُ چہ لاھور ءِ ایلمینٹری کالج ء بی۔ایڈ کرتگ ات بلے وتی لبزانک ء گوں حُب ءُ دوستی ء یلہ نہ داتگ ات چیاکہ آوت حمیدہ جبین ،بانو قدسیہ ءُ قرۃ العین حیدر جوڑ بوئگ لوٹِت۔اگاں منظور ءُ آئی رشتگ شرّبوتینت تو اے وھدان آدوسے ناول وت نوشتہ بکرتین ،بلے منظور کامی ءِ ودی بوئگا رندآرا سہین دات ءُ اچ ایشی آئی دل چہ زند ء پرشت انچش چوکہ کدی کدی پیالگ ءُ کوپ اچ آئی دستان بہ کپیت ءُ پرشیت ۔
	منظور ریلوائی ءِ تہا نوکرات ۔آریلوائی ءِ تہا ٹکٹ گھر ءِ کلرک ات آئی گزران بوئگا ات کدی کدی آآئرا مفت لاہور بُرت ء پدا مفت ساہیوال ء آؤرت ۔ریلوائے سال ءِ تہا دوسے رندان بگیرچہ مزد ے ریلوائی ءِ نوکران رعایت داتگ ات کہ منظور سیر ءِ اوّلی سال آن چہ اے رعایت ء گیشان گیش پائدگ چست کرتگ ات ۔انچا بگیر چہ اے رعایت ء ہروھدان آرا چھٹی برستین آمفت درہائیں ملک ء ٹرین ءِ تہا دیست کرت ،بلے چھٹی اینکس کجا رست کہ آہرروچ طاہرہ بُزرتین ءُ لاھور ءِ سیل ء بہ شُتین بلے چوکہ ذکر کئگ بوتگ ہرچنکس آئی وس آت ٹرین ءِ مفت سواری ءِ چس ء زرتگ ات ۔
	منظور ءِ تعلق ساہیوال ءِ یک گریبین خاندان ے ات کہ منظور ءِ پث ساہیوال ءِ یک مسیت ے امام ے ات ۔آمنظور ء مذہبی تعلیم دات ءُ رند منظور دہمی جماعت ء پاس کئنگ ء رند ریلوائی ءِ تہا کلرک لگتّ ءُ آئی دیمی وانگ اوشتات ۔
	منظور ء شوق ءُ حبّ ات کہ آیورپ برؤت بلے آئی پث آئراپہ یورپ نہ اشت ءُ انچش منظور ءِ واب پیلو نہ بوتنت بلے آئی یورپ ءِ روئگ واب نہ کٹ اِت انت آیورپ ء پہ پوریا ء رؤگ لوٹِت تانکہ آگیشان گیش زرکٹیت کہ ٹکٹ گھر ءِ بابوگری ءِ تہا آئی گزران ہم بوت بلے اینکس وابانی گندئگا ابید آئی قسمت ءِ ناپگ تنے وھدی آئرا گوں وطن ءِ حاکاں سکّ کرتگ ات۔
	آئی درائیں روچ ٹکٹ گھر ءِ دریچگ ء چہ ڈنّ ء مہلوک ء چارئگ ءِ تہا گوئست ءُ ٹرینانی روآ ءِ گانمب ءُ گمبکانی ءِ تہا گوئست ۔
	رند ء وھدیکہ آئی سیر گوں طاہرہ بُوت تویک سال ے تہا آئی دل چہ طاہرہ پُرشت کہ اے نیام ء طاہرہ پیدا بُوت تو یک سالے ءِ تہا آئی دل چہ طاہرہ پُرشت کہ اے نیام ء طاہرہ پیدا بوت ۔ءُ چہ طاہرہ ء آئی دل پمیشا پرشت کہ آئی ویک کہنگیں سنگت ے کہ جرمنی ءِ شہر نورمبرگ ءِ تہا پوریا کرت وطن ء روت ءُ منظور ء گوں آئی دیوان بوت آئی سنگت الیاس یورپ ءِ کاروروز گار ءُ آسودگی آنی ذکر ء گوں آئی انچش کنان بُوت کہ یکوارے پداآئی دل ءِ تہا یورپ روئگ ءِ اومان چست بوتنت ۔بلے نوں کہ آسیر کرتگ ات ءُ یک زھگ یے ءِ پث جوڑ بوتگت پرآئی یورپ روئگ گران کپان بوت ءُ آئرا تورت کہ طاہرہ ءِ ہمراہی ءِ تہا آیورپ شت نہ کنت ۔پدا گوں طاہرہ آئی سیرءُ آروس مہر ءِ سرء نہ بوتگت بلکنا آئی پث وتی یک کہنیں رشتگ ے ء شوھاز کرتگ ات کہ حکیم لعل خان چہ ماث ءِ نیمگ ء آئی سیادیءِ تہا احت کہ آئی جنک آنی تہا طاہرہ آئرا دوست بوت کہ آیک روچے شام ءِ وھدان وھدیکہ آہمروچ شام ء بے لعل خان ای دکان ء شُت آپہ طاہرہ ءِ دست ء جست کرت ءُ حکیم لعل خان دمانی تہا راضی بُوت ءُ آمنظور ء ہم راصی کنائینت ءُ اے سیر بُوت نہ کہ منظور ءِ واب ءُ حیال ءِ تہا نہ ات کہ کدی طاہرہ آئی جنین بیت ۔بے پث گوئشگ ءِ سرء وھدیکہ اے سیر بوتت تو منظور ایشڑ قبول کرتگ ات۔منظور ای ماث زندگ نہ ات آوتی پث ء وتی ماث ءُ پث ہردو حیال کُرت 
	الیاس ءِ گپّ آئرا اے واب کرتنت ۔منظور ء ارمان احت کہ چیا پہ آھی زمانئگء یورپ نہ شت ءُ خیر وتارا وطن ءِ تہا ویل ءُ جنجالانی تہا پُنڈ ینت ملک ءِ تہا المی زوراکی ء زور انچش پہ وتی دیم روئگا ات کہ بے پائدگ ءُ بے سیت ات ۔آیورپ ءِ تہا مزنین کارو کردے نہ لوٹِت بس یک کارے لوٹِت ءُ آئرا وتی ھڈءُ گانی سرء سکھت ءُ یقین ات کہ رند ء آکوھان ہم چہ وتی جاہ ء دُور کرت بلے شرط ہمیش ات کہ آوت ء را یورپ بہ رسین ایت ۔چون بہ رسین ایت ؟ نوں آہمیشی پکر جنان ات ءُ طاہرہ نوں آئی پادانی سانکل بُوتت کہ آہمے درہائیں سانکل ءُ زمزیران پروشگ لوٹِت ۔
	پمیشا یک روچے آحیال کُرت کہ چنکس شرتر بیت کہ آیورپ ءِ تہا ببیت ،کاربکنت ءُ اُدا وطن ءِ یک ذمہ واری یہ ہم آئرا بے جارات ءُ بے تامل مکنت آئی یک رائے ات کہ آطاہرہ ء سہین بدنت کہ آئی مرضی ءُ رضا کہ ہرجاہ کہ رو برؤت من تو یورپ روئگا ان ۔کامران ءِ چے بیت؟ ……بل کہ کامی وتی ملک ءُ ماث ءِ بگل ء بہ رُدیت ءُ پدا وھدیکہ مزن بوت تو انچا منی اولاد انت پہ وت ء راہ درکنت پث زہر گپت ؟……پث لہتین روچ پریشان مونجا ءُ ملور بیت کہ رند ء وھدیکہ من پرآئی چیزے زرّ ءُ ڈالر دیم دے این تو آہم وش بیت ۔بلے چے المیّ انت کہ من طاہرہ ء سہین دئے این ؟……اگاں من آئرا بلین کہ آمنی جنین ببیت ءُ من اُدا یورپ ءِ تہا کاربکنین ءُ ہروھدکہ منی دل لوٹِت وطن ء بیاایں نہ کہ مہ یاایں گڈا چے اے شرّتر نہ بیت ؟بلے اے و چیز من ء یک جرم ے ءِ احساس ء دنت ءُ من نہ لوٹین کہ اے زند ء پہ جرم ے ءِ احساس ءِ تہا بگوازینین طاہرہ ء گوں منی سیر منی پث ءِ گوئشگ ءِ سرا اڈدئیگ بوُتگ کہ من ء طاہرہ دوست ہم نہ ات چیاکہ آئی نندگ ءُ پاد آئیگ چہ منی نند گ ءُ پادآئیگا چٹ جتا ات ،آشپ ءُ روچ ناول ءُ کاگد نوشتہ کرت وھدیکہ من کارکنئگ لوٹِت ، زر مُچ کنئگ لوٹِت ،نہ شرتر ہمیش انت کہ من آئرا یلہ بہ دے آں ۔
	اے باز سکیں فیصلہ ے ات بلے منظور اے فیصلہ ء کُرت ۔اول اول سرء چُش کہ طاہرہ یات ات منظورآئی نان ءُ چاء دئیگ ءِ سرء ایراد بندان بوت ۔رند ء وھدیکہ طاہرہ وتی پث ءِ گس ء شت تو آئرا ایراد بوت ءُ قرار قرار اے جیڑھ اینکس ودان بوتنت کہ طاہرہ شپ ءُ روچ ارس جنا ن بُوت ءُ آئی ماث شفیقہ آئی ارسان پاک کنان بُوت ءُ آئرا تسلا دیان بوت ءُ اے رسانی ردوتی آسرء ہما وھدی رست وھدیکہ منظوترندی ءُ تونگری ءِ تہا آئرا یک دو سے گوئشت ءُ سہین دات کہ بُرواچ مروچی ءُ آنگر تومنی ماث ءُ گہارئے من ترا سہین داتگ طاہرہ پوھاڑ ے جتگ ات ءُ بے ھوش بوتگ ات کہ ہمسایگ ءِ جن ءُ زال آرا بگل ء گپتہ تنت ءُ وتی پث ءِ گس ء بچارینتگ ات لہتین ماہ طاہرہ ءِ ا رس تچان چہ جوے ء دریاب ے بوتہ تنتءُ ہمے دریاب ءِ توک ء آئی درہائیں وجود درہائیں وشی ءُ درہائیں اُمیت تچان بوتنت ۔
	منظور ہما زرے کہ مچ کرتگ ات آیان آیک ایجنٹ ے ڈول ء یورپ پجارینگی ات۔
	طاہرہ ء منظور دوست نہ کرتگ ات بلے طاہرہ پرآئی خیرات ءُ ندرات ءُ وتی وفا ءُ دوستی ءِ سوگاتان گوں آئی وارتگ ات ءُ سوگند وارتگ ات کہ آتاں مرگ گوں آئی وفا کنت ،بلے منظور ء آئی دل ءِ واھگانی چے خبر ات ۔
	تاں مروچیگ ایں روچ ء کہ آسفر خان ای حلک ءِ تہا استانی بوتت احتگ ات آئرا منظور ءِ حیال پہ دلجمی ءُ آسودگی ء نہ اشتہ تنت ءُ یک کش ءُ یک قرار ء آوتی ءُ منظور ءِ یاتانی دنیا ءِ تہا سرکپان ات ءُ آئرا تنے وھدی یات ات کہ وتی سیر ءِ اولی روچان چوآئرا لاھور برتگ ات ۔لاہور آئی چماّنی تہا چوبانور ء ات آہم وت بانورے ات یک روچے لارنس گارڈن دومی بیگہ ء چڑ اگھ سیمی وار ء جُلو موڑے چیارمی وارء انارکلی ءُ چیرنگ کراس، میوزیم ،پنجاب یونیورسٹی نیوکیمپس بزاں یک یک گلی ء یک بازار ء آاِشتہ تنت ءُ چہ انارکلی ء آپرآئی پرفیوم ءُ سہُر گپتگ ات مال روڈ ءِ مزنین بازار ء آپرآئی پلکی ایں گُلابی ایں ساڑھی ے گپتگ ات ءُ دومی روچ ء آوتی مودان یلہ کرتگ ات ،ساڑی ء پوشتگ ات ءُ دراج کڑی ایں سینڈلان پادء کرتگ ات ءُ منظور وتی دستانی تہا پرآئی بدن ء پرفیوم چٹّ داتگ ات کہ پداآرکشتہ ءِ تہا سوار لبرٹی مارکیٹ ءِ تہا نوک جوڑ بوتگیں سیمینا ءِ تہا پہ فلم ے ءِ چارئگا شت تنت……
	یک ہفتگ ے آلاہور ءِ سرگ سروگ ،کنڈکنڈ ء شتہ تنت کہ ادا چاٹ بور ادا آئس کریم ءِ تھام بہ جش ءُ اُدا کوکا کولا ءُ پیپسی بور یا خدا اے اے چنکس شریں روچ اتنت ءُ چون گوں چمّ ءِ نزی ءُ پاچی ء شت انت ءُ وھد ءِ نادرائیں کونڈ ءِ تہا گاربوتنت …… چہ اے روچ پد کارمبیت؟
	طاہرہ ءِ حیال ات کہ منظور ء کس ے آئی نزینکین سیادئے بچ داتگ ہما سیاد کہ آئرا آیانی دوستی وش نہ احتگ ،چشین سیادے ء خدا وت دوزخ ءِ تہا بکنت کہ آمئے وشین زند ءِ پادرو ء خزاں رسیدگ کرتگ نوں چراگ ءِ روشنائی ءِ تہا آوتی ہمے یاتان چہ دل ء برئگ لوٹِت آکہ آپہ حمزہ راہ چاربُوت کہ گوں حمزہ گپ ءُ تران ءِ تہا آوتی گمان چہ دل ء بُرت ،بلے خبر نہ ات کہ حمزہ پرچے نہ یات؟
	طاہرہ گوں حمزہ منظور ءِ بارواگپ نہ جت چیاکہ حمزہ مرد جنین رِشتگ آں چے زانت ،بلے حمزہ ءِ مزنین گہار ’’ت‘‘ ء گوں آئی ماث شفیقہ درہائیں حالان داتگ ات ءُ ’’ت‘‘ ء برآئی زند ءِ سرء سک ارمان احتگ ات ۔
	طاہرہ کمکین ونت ءُ پدا پادحت ءُ چراگ ء زرت ءُ بخاری ءِ سرء ایر کرت ءُ پدء پداحت ءُ وتی نپاد ءِ سرا وپت ۔
	ڈن ء گوات کشگا ات ءُ دور حلک ءِ تہا بینگ ءِ وکگ توار احت ۔چشین چپی ءُ بـڑی بانگی کہ اے حلک ءِ تہا ات بلکنا دنیا ءِ یک حلک ءِ تہا نہ ات آحیال کرت ءُ بام ء چاران بوت ۔منظور کہ ساہیوال ٹرینانی گاپ ءُ گیپ ،اسٹیشن ءِ ھاکرانی توار کھندگ ءُ وشبو ورئگ ءُ چرئگ ءُ سیل ءُ سواد درہا آئرا یات آیان بوتنت ءُ آگڑت کہ بچار وھد ءُ زمانگ ءِ چول چون آئرا دنیا ءِ اے کنڈو دمگ تیلانک دیان آؤرتنت کہ وت آوابانی تہا ہم حیال نہ کرتگ ات کہ کدی آچش دورین ہندے ء کیت ءُ استانی بیت ۔اگاں منظور آئرا سہین مداتین توآئی ارادگ ہمیش ات کہ آوتی گس ءِ کاران کنت زھگ پیدا کنت ءُ مسترین نوشکارے بیت جو خدیجہ مستور ءُ قرتہ العین حیدر ءُ حمیدہ جبین ء بلے ناگت ء منظور وتی بے وپائی نشان دات ءُ آئرا مال گاڑی ءِ ہما ڈبہّ آنی ڈول ء یلہ دات کہ آریلوائی ءِ یارڈ ءِ تہا بے یک کنڈے ء مدام اوشتوک بوتہ کہ بلکنا آیانی بحت ءِ تہا نہ ات کہ کدی آیان کس ے آسنانی سرء چکیت ءُ کاریت اے ڈبہ آنی زنگ لگان ات آیشانی چیر ء بینگ ھڈان چونڈ ت انت یاکہ پیشّی ھڈے ءِ سرا میاؤں میاؤں کرتنت آئرا سک ارماں بوت کہ منظورآئرا زند ءِ آسنانی سرء مال گاڑی ءِ زنگ جتگیں ڈبگ ے جوڑ کرتت یلہ داتت ۔
	پدا طاہرہ حیال احت کہ چیا پہ آوتی ہمے حیالانف کاگد ءِ سرا میاریت ؟مال گاڑی ءِ زنگ جتگیں ڈبہّ یک تنیا اُوشتوک ……چنکس شرّیں حیال ے کہ مردم ایشی سرء ناول ے آزمانک ء کسمانک نوشتہ کرت کنت اے شرین حبرے بیت نہ کہ منظور ءِ بے وپائی ءِ حیال من ء ہمے دورین ہندا زندگ درگور کننت ءُ من گنوک باں طاہرہ وتی حیال ءُ فکر ءِ اسپ ء تاچیناں بُوت ۔المی انت آحیال کرت کہ من نوشتہ بہ کنیں یک انچشین حلک ے ءِ باروا کہ اُدا یک بزئگ ءُ لاچارین زال ے استانی انت دیمترا آنہ زانت کہ اے قصہ ءُ آزمانک چون دیما بروت ؟ بلے آزمانک ءِ اولی حیال آئرا احتگ ات ۔
	پدا آحمزہ ءِ باروا حیال کرت کہ اے ناول ءِ یکّ کردارے حمزہ بیت ۔حمزہ کہ طاہرہ ء سکّ دوست احتگ ات کہ آئی نازانتی ءِ تہا یک زانت ے ات ،آئی زانت ءِ تہا یک معصومین سادگی ات آگپّ جت وتی باروا وتی پث ءِ باروا وتی سنگتانی باروا انچش چوکہ آہمے کسانیں عمر ءِ تہا زانت کہ ایدگرانی دل ءِ تہا چے چیزے پوشیدگ ات آسک شرم کرت وھدیکہ آئی براث محراب آئرا ہچ دوست نہ ات ۔محراب ءِ گوستگیں روچ ءِ کردار آئی دیما ات کہ آآئی پیرین ماث ءِ للّکان گپتگ ات بلے حمزہ باز شرات ءُ آلوٹِت کہ آئی آزمانک ءِ تہا حمزہ ای یک کردارے ببیت ۔بلے نہ زانت کہ اے چونین کردارئے بہ بیت…………
	طاہرہ ءِ آزمانک چوآئی زند ء گڈ ءُ وڈ ات آہمے گڈ ءُ وڈیں زند ءِ تہا یک بندوتندے آرئگ لوٹِت تانکہ آوتی گمان یک معنہ ے بدنت ۔
	یک نوشتکارے مدام لہتین بے ساری ء گنوکی باں ءُ ہمے گنوکی ءُ بے ساری اگاں نوشتہ مہ بنت تویک نوشتکار ءُ یک گنوک ے ءِ تہا ہچ پرک ے نہ بیت طاہرہ پکرجنان بوت ۔دورکچکانی وکگ ءِ توار بوت ۔ءُ لہتین ساعتان پد امام ءِ مزنین بچّ مطلب ءِ بانگ ءِ تواربوت۔
	مطلب ءِ گٹ ے نہ ات بلکنا حدائی داتگیں یک سوگات ے ات آقرآن شریف ء انچش ونت چوکہ آمروچی برآئی نازل بوتگ ہرحرپ ہرلوذ ہرجملہ چرآئی دپ انچش درکپت چوکہ آئی گٹ ء جبرائیل نندوک بیت مطلب امام ءِ اولی جنین ءِ مسترین ءُ ایوکین زھگ ات بلے آئی چپین چم ء پھل ے ات کہ کسانی ء آچہ چپین چم ء دیست نہ کُرت آئی ماث آئی پیدائشت ء گوں کزیت کرتگ ات کہ رند ء امام دگہ سیرے کرتگ ات کہ اچ آئی دو چک اتنت بلے آچہ دق ءِ ناجوڑی ء اے دنیا ء اشتگ ءُ شتگ ات اعظو ءِ ماث امام ءِ سیمی سیرات اعظو ءِ دوگہار ءُ یک دگہ براث ے ات ۔مطلب حلک ءِ مسیت ء وانگ ء پد یک روچے چہ وتی پث ء جستگ ات ءُ ملتان ء شتگ ات کہ اودا آمسیت ے ءِ تہا مذہبی علم حاصل کرتگ ات ءُ بازسالان پد وھدیکہ کہ آوتی وفاق المدارس ءِ پاگ بہ وتی سرء بستگ ات گڈا پدوپد وتی میتگ ء احتگ ات کہ نوں اداوتی پث ءِ دست کمک بوتگ ات کہ کدی کدی امامت آوت کرت بانگ دات ءُ زھگان سیپارگ وانینت خدااگاں آئی یک چم ے گپتگ ات بلے آئی زانتء باز دگہ چیزانی تہا ودینتگ ات آئی یاداشت آئی ہنر مندی اینکس ات کہ میرسفر خان وھدیکہ اولی وار ریڈیو ء گسء آرتگ ات گڈا ایشی جنوک مطلب ات کہ میرسفرخان آئرا لوٹِت ءُ آریڈیو ءِ بیٹری آں شرکرت ،ریڈیو ء آن کُرت ءُ پدا نشت ءُ دیوان ءِ ہمراہی ء حالان گوش داشت 
	اگاں آمذہبی تعلیم مکرتین گڈا یک پکائیں الیکڑیشن ے بوتین آئرا کم کم انگریزی وانگ ء زانت ۔آئی گیشتر وھد گوں میرسفر خان ءِ مزنین بچ رحیم خان ء گوئشت کہ رند ء آپہ وت ء ریڈیو ے گپتگ ات کہ وتی گس ءِ یک کنڈئے ء وتی کوٹی ءِ تہا ریڈیو گوش داشت ءُ اُدا رحیم خان ءُ ایدگہ ورنائیں بچ گوں آئی دیوان بوتنت ۔
	طاہرہ آ را یک ماہ ے ساری دیستگ ات وھدیکہ آمیرسفرخان ءِ گس ءِ تہا ہما کوٹی ءِ تہا گوں میرء دیوان ات کہ ادا میر ءِ ریڈیو ایر ات بلے ہما روچ میر ءِ ریڈیو بندات ءُ مطلب تلاوت کنئگا ات ءُ آئی لرزوکین گٹ عربی ءِ لوزان انچش درکنان ات کہ اگاں سنگین دل ے بوتین گڈا ایش ہم اپ بُوت طاہرہ چہ میر ءِ مردمان دیوان ء شک ءُ شرم نہ کرت ۔مطلب ے توار اُشکت تومیر ءِ دیوان ءِ تہاپترت کہ آوھدان میر ،رحیم خان ،رمضان ءُ یک ءُ دومردم نشتہ تنت ۔آمیر ءِ کرّا نشتگ ات ءُ مطلب ءِ تلاوت ء گوش دارئگ ء ات میرسفرخان ءِ لوٹ ءِ سرا مطلب تلاوت کنان ات چیاکہ میرء مطلب ءِ کمال ءُ ہنر مندی ء دل ءِ تہا منیت۔
	وھدیکہ مطلب وتی یک چم ے ء گوں تلاوت ءِ ھلاس بوئگا پچ کرت توطاہرہ جست کرتگ ات ۔
	’’ماشاء اللہ تئی گٹ مردم ء گریواین ایت ‘‘ 
مطلب وتی یکین چم ء گوں طاہرہ ء چاران گوئشتگ ات 
	’’من اشکیتگ کہ تو چہ ساہیوال ء کایے ‘‘ 
	’’ہو‘‘ طاہرہ ٹک ٹک پسودیان بوت ’’بلے تئی گٹ ملتا ن ءُ ساہیوال ءِ قاری آں گیش سوزداریت‘‘ 
مطلب بشکھندگ بوتت ءُ گوئشتگ ات 
	’’بس اے حدائی نیمگ ء چہ بیت ‘‘ 
	حدا ترا ءُ تئی گٹ ء سلامت بکنت ءُ رندا طاہرہ یات انت کہ آپاداحتگ ات ءُ چہ روئگ ء ساری آمطلب ے دیما وشی ءِ یک برئکش ے دیستگ ات ۔ءُ نوں وتی نپاد ء تچک وھدیکہ آمطلب ءِ سہب ءِ نماز ءِ بانگ ء اشکنگا ات توآئرا آئی کورین چم ءُ سوز ءُ پُر دردین تاروت یات آئیگا ات کہ وتی درہائیں زند ءِ تہا آچشین تلاوت نہ اشکتگ ات ۔
	نوں مطلب ای بانگ ءِ توارحلک ،ریگستان ،ملک ءُ ڈگارءُ آسمان پٹ ءُ میدانانی سرء سمین ءِ گوات ءِ تہا تاں دور دور ء روان ات ۔اے بانگ ءِ تہا لگہ ات ءُ مطلب ءِ بانگ استالانی گڈی ایں روشنائی ءِ تہا حدائی یکوئی ءِ گواھی دیان ات ۔اے دنیا چے یے ؟پرچے جوڑ انت پہ کئے جوڑ انت ؟ ایشی تہا دردچہ کجا کائنت ءُ وت کائینت۔
	ءُ اے درہائیں چیزانی جُست بنی آدم ء گوں بزانت ۔ایوک ء مطلب ءِ پرسوزین بانگ ءِ گوش دارئگ ءِ تہا اے جستانی پسو چیر ات کہ مردم ایوک ء گوں بانگ ء دلگوش ببیت ءُ آہم مطلب ءِ گٹ ءِ تہا گڈا مردم ء اے دنیائی رازداری ءِ سما کپیت نہ کہ اے دنیا چہ اول تاں آخر یک رازے ات ءُ راز ء لس نہ زانت اگاں من اے راز ء بزانتین تومن ءُ منظور پرچے یکجاہ بوتیناں کہ ساری من زانتین کہ منی ءُ آئی سیرتناسیر ءُ ہمپاد ار نہ بیت کہ نہ من ء منظور ءِ یات تنک کُرت ءُ نہ کہ آمنی باروا پکرجت اے راز ات کہ من آچہ وتی باندات ء بے خبر یکجاہ بوتنت ءُ پدا جتا بوتنت مُلا مطلب ءِ توار قرار قرار جہل کپان بوت ءُ آآئی لوذان پہ شری اشکت نہ کرت ۔
	طاہرہ لوٹِت کہ اے بانگ دراج بوتین گڈا چنکس شر بوت ؟ ءُ رند ملا مطلب گڈی ایں عربی رپانی ھلاس بوئگا آواب شتگ ات ۔چوکہ کس ے آئی دل ءِ ٹپان مارم ے ایربکنت۔
	سہب ء طاہرہ پاداحت توآوتارا کمکین توانا ءُ شرتر حیال کرت آوت ء را سمجھنت ماث شفیقہ مہلہ پاد احتگ ات ءُ آکامی ء نیادی دیان ات ءُ رند ء آرا سبق دئیگی ات کہ آگوں جنکان برآمدگ ءِ تہا نشت ۔بلے مروچی ڈن ء جمبری ات ءُ گوات سرد ات ءُ کمکین ھور رچان ات پمیشا طاہرہ جماعت ءِ تہا لوٹِت جنک کساس پانزدہ ءُ بیست اتنت کہ آتنے وھدی پہ شری جماعت ءِ تہا نندگء ہم ہیل نہ کرتہ تنت بلے یک پرک یے آحتگ ات کہ نوں آیانی یونیفارم لویس یک پیما ات یعنے آسمانی سبزین جامگ استین شلوار ء اسپیتن سریگ ۔آیانی مود صاف صاف مشک اتنت بلے آتنے وھدی لج ءُ شرم کرتنت اچ آیان گیشتر زھگ چہ گریبین گسان اتنت میرسفرخان ءِ وتی دو جنک ہم اُدا سبق زوران اتنت ۔یک جنک ے منشی عطامحمد ءِ ات ءُ ایدگہ جنک چہ باران زنگی خشکی ءُ پانڈولی کہولان اتنت کہ اے درہا گریبین گس اتنت کہ بلکنا آیان شپ ءِ نان ہم نہ ات طاہرہ آیان وتی زھگا نی پیما حیال کرت کہ بانداہمیشان وانگی ات مزن بوئگی ات ءُ استانی بوئگی ات بلے طاہرہ ء تورئگا ات چوکہ حلک ءُ آئی مردمانی یقین نہ ات کہ کدی چش ہم بوت کنت ۔آلوٹِت کہ آحلکءِ بے یقینی ءُ بے سِتکی ء باندات ءِ سرء پہک سکھت ءُ پہک یقین ءِ تہا بدل بکنت‘‘ 
	زھگ تختی ،نوشتہ کرتنت ۔اردو ءِ قاعدگ ء ونت انت ءُ لہتین سوال حساب ء چہ کشت انت ءُ پدا چھٹی کرتنت ۔وھدیکہ حلک ای ایں جنک درکپت انت تو طاہرہ گیشتر گوں کامی ءِ ٹیوشن ء دلگوش بُوت تانکہ نیمروچ ءِ وھدا بیاحتیں کہ پدا بلک ءُ ماث ءُ نواسگ نشت انت نان وارتنت ءُ پدا لہتین ساعت آرام ءُ رند ء ماث شفیقہ شام ءِ نان ءِ حاطر ء مٹر پٹاٹہ ءُ پیماز کوٹت یاوتی پنجگاں کہنگیں پچ ءُ پوشاکاں درکرت ءُ وتی ماشین دوچ ءِ سرء کارکُرت چیزے نہ چیزے دوحت کدی کدی طاہرہ ہم ماشین دوچ ءِ سرا کارکُرت آرا ماشین دوچ ءِ سرء کارکنئگ اینکس دوست نہ ات کہ آوتی فرصت ءِ وھدان کتاب ے ونت یاکہ چیزے نوشتہ کرت ۔ حلک ءِ تہا ماشین دوچ ہم دو اتنت کہ یک ماشین دوچ یے میرسفرخان پہ وتی مزنین جنک ’’ت‘‘ ء گپتگ ات کہ اے سنگر ماشین دوچ یے ات کہ حمزہ ءُ محراب ایشی انگریزی لوذانی ہجہ ء یات کرتہ تنت ءُ نوں ماث شفیقہ ءِ ماشین دوچ ءِ سرء ’’ت‘‘ ہم کدی کدی کارکرت ءُ ماث شفیقہ آئرا نوک نوکیں دوچ پرمات مروچی وھدیکہ جماعت ھلاس بُوت تو طاہرہ وتی گوستگیں شپ ءِ یاتان دل ء آؤرت ءُ نان ء پدا آوتی قلم ءُ کاگد ء درکرت ءُ اچ ایشی ابید کہ آچے نوشتہ بکنت ءُ چون نوشتہ بکنت آوتی پکر ءُ حیالان بہ اسپیتین کاگد ءِ سرادرشان کنان بوت ۔
	یک تاک ے دومی تاک سیمی تاک چہارمی تاک ءُ پد اآچہ شمارا گوئست ءُ آئرا انچش تورئگا ات چوکہ کسے آئی قلم ء بگیرت ءُ آئرا پرمائیت کہ برؤ نوشتہ بکن دست دگر ءِ اتنت حیال دگرے ءِ اتنت ءُ آیک دگرے ءِ پکر ءُ حیالان نوشتہ کنان ات آئی قلم ءِ تہا اے زور ء اے وس چہ کجا احتگ ات کہ مروچی آہچ نہ زانت مروچی آ را نوشتہ کنگی ات چیاکہ روچ کم اتاں ءُ نوشہ باز چیز کنئگی ات ءُ اگاں مرچی آنوشتہ نہ کرت تو باندات ء کئے دیستگ کہ باندا آئی لوذ ءُ آئی حیال دنیائی ءِ برمشانیں روچ ء بگندنت یاکہ مگندنت؟ ……مروچیگیں روچ نوشتہ کنئگ ءِ روچ ات مروچی ایں روچ شوھاز ءُ تخلیق ءِ روچ ے ات مروچی تو دنیا انگر بوتین یاکہ آنگر آرا نوشتہ کنئگی ات ءُ ہر صورت ء نوشتہ کنئگی ات۔اے دنیا شوھازگ ءِ دنیا ات تخلیق ءِ دنیاے ات ۔ادا بنی آدم ء ہروھدان ءُ ہردمان وت ء را شوھاز کنئیگی ات اے دنیا بنی آدم ء پہ مدامی یک رنگ ے ء دئیگ نہ بوتگ۔کہ یک رنگی مرک ے ات ،یک رنگی فنا ءِ نشانی ات ءُ یک رنگی ءِ معنہ ءُ مطلب منگ بوئگی ات ،وھدیکہ بنی آدم ایشرا ہر ساعت ء ہردم ء نوک کنئگی ات نہ کہ اے سوزین آسمان ءُ اے پچین ڈگار ءِ سرا ہمرنگی آ را کشتہ گوں مرک ء ہم دیم کرت تخلیق ء شوھاز ھزارنگ پیدا کرتنت کہ ہمے ہزارین رنگانی پیدا کنئگ ءِ جُست وُ جو ء بنی آدم زندگ ات ،آباد ات ءُ وش ات پمیشا طاہرہ نوشتہ کنان بُوت ءُ کاگدان جہل چہ وتی تحت ء شانان بُوت کہ وھدیکہ آسما کنت تو ایشان چنت ،مچ کنت ءُ نزّ کاریت بلے تانکہ آئی قلم کار کنت آوتی نوشتگ ء یلہ نہ کنت……
	ساری ء آزمانک نہ ات بلے نُوں جوڑ بوئگا ات حیال پریتہ تنت بلے نوں یکجاہ ءُ ھوربوآن اتنت ،احساس ،پکر ،دماغ ،دل ءُ ادراک درہا ھوار سوار بوآن زندءِ یک دلجمی تورئگ ے گوں آ را دوچار کنان اتنت ءُ آگڑت کہ چے بوئگا انت ؟ 
اے درہا چیز کہ آیان آ بے معنا ءُ بے مطلب حیال کنان ات آیانی تہا یک معنا یک مطلب ے ودی بوآن ات ۔چیز کہ بوشت ءُ ساکت بُوتہ تنت نوں یکوار ے پدا سران ءُ حرکت کنان ات منظور ءِ گم ءُ بے وپائی استت بلے اے گم ءِ ورداشت ہم استت۔
	ڈن ء جمبر سستہ تنت ءُ نوں آسمان ء اِستال درااتنت سردی گیش بوتت روچ کپتگ ات کہ نوں آئی چم بے کاگد ء میم کنئگ ء نہ اتنت پدا آئی ماث شفیقہ ءِ توار احت ۔
	’’منی لاڈو تومرچی چے نوشتہ کنان ے ہماانت کہ یک کش ء تو نوشتہ کنان ے بلے بچار منی ماث روچ کپتگ ،تو آپ ے چاہ ے بور ،کمکین ڈن ء برو چے خاصین چیزئے نوشتہ کنانے ؟ ……منی سرپرنہ کپیت کہ آخر تو چے نوشتہ کنے……
ماث شفقیہ ءِ دیگ ءِ بُو کوٹی ءِ تہا پرشتگ ات ءُ آنوں چراگ ء لگیناں گوں طاہرہ دلگوش ات ۔طاہرہ ء حیال احت کہ گواچنی آچہ دیر ء نوشتہ کنان ات کہ نوں آدم برتگ ات اگاں تہاری مبوتین تو بلکنا آتاں سہب انچش یک کش ءُ قرا ء نوشتہ کنان بہ شتیں بلے آئی ماث شفیقہ ءِ توار آرا بیدار کُرت چوکہ آچہ واب ے ء پاد بیت۔
	آوتی قلم ء بست ءُ تحت ء جہل شنگیں تارتباریں تیان مچ کنان بوت ء رندآیان وتی سرون ء ایر کرت ءُ چہ تحت ء جہل کپت ءُ وتی سرءِ مودان بُرز شانت ءُ وتی کسانیں سریگ ء بہ وتی گوئر ء مان کُرت ءُ بخاری ءِ تہا آچ ءِ دیما نشت کہ اُدا پائے دینکانی سرء دیگ برات ءُ آئی ماث چے نشت آچہ دم برئگ ء وتی سرء بے وتی ماث ءِ کوپگاں ایر کرت ءُ یک جان کش ے کشت ۔آئی ماث وش بوت کہ طاہرہ وتی سرء بے آئی کوپگاں ایر کرتت ۔پمیشا آوتی زنڈیں دستان کہ تنے وھدی آیانی تہا سہر ءِ کڑی مان اتنت بے طاہرہ ءِ سرء مشان بوت۔
	’’تودم برتگ ے منی لاڈو،تواینکس وت ء را دم مد براییں ‘‘ 
	’’جی اماں توراست گوئش ے من وت ء را کدی کدی رنجا 
مئے پجاروکی چے انت اماں جان من ء وتی اے درد بہ دری کدی نہ ساچیت ،اماں اگاں میرسفرخان ءِ سایگ مبوتین اے حلک ءِ تہا ما راکئے جاہ دات ،آئی منت واراں کہ آوتی لوگ ء پہ اسکول ء دات مارا ہند ءُ جاہ دات بلے اماں اے درہائیں دلجمی آں ابید ماں ادا دو جن ءُ زال بزئگ بزئگ وتاکی ان چوکہ مارا وھد ء وتی ابدی کئیز ءِ بندی کرتگ اماں جان من وتی ءُ تئی ءُ کامی ءِ بزئگی ءِ سرء کریہہ ایں منی دل ترکیت اماں وھدیکہ من کامی ءِ باندات ءِ حیال ء کپین ……چے ہما بے وپاء کمکیں حدا ترسی نہ یات کہ آوتی چک کامران ءِ حیال بکرتین؟……چے آرا حدا دلجمی دنت کہ آمارا چوش خوار ءُ حراب کرتگ؟……منی حیال ء حدا زانت ……خدا زانت کہ ملامتی کئی انت……‘‘
	طاہرہ وتی رچوکین ارسان پاک کنان بوت۔
	رند ء وھدیکہ طاہرہ ء حیال احت کہ کامی اچ آئی گرئیگاں گیشتر پریشان بوئگا انت آوتی ہیسکگ آں داشت کہ تنے وھدی آئی ارش اُلک اُلک ء اچ آئی چمان درآحتینان اتنت ……
	ماث شفیقہ ء آئرا لوٹت کہ آچیوان چیوان وتی بلک ءِ بگل ءِ تہا پترت ءُ وتی ماث ء چاران بُوت ۔طاہرہ پاداحت ءُ ٹل ءِ تہا وتی دیما شودگ ء پد احت ءُ آچ ءِ دیما نشت ۔ماث شفیقہ آرا آپ دات آکہ سردی ءِ تہا آئی دل آپ ورئگ نہ لوٹت بلے یک گلم ے آپ وارت ءُ گلاس ء پدا ایر کرت ءُ پدا آبشکھندگ بوت ءُ کامی ء دروت دات ءُ بگل ء کرت ۔	’’کامی منی ارس وت آئیگا اتنت تووتی دل ء حراب مکن‘‘ 
	’’جی اماں،کامی آرا چاران گوئشت ۔
شفیقہ ء نان پکت ءُ تنے وھدی آنان نہ جئتگ ات کہ حمزہ ءُ محراب احتنت آلوٹت کہ آوتی پکران چہ دلء بہ بر انت ۔
	’’بیااِت ……بیااِت شما مروچی شام ء کجا بوتگ اِت ؟……‘‘
حمزہ ءُ محراب آچ ءِ دیما نشت انت وھدیکہ طاہرہ گوں وتی ماث ء نان جنئگ ءِ تہا آئی دست کمک بُوت ۔
	میرسفرخان ای بچ رحیم خان نوں پُری کہن ءِ ہائی اسکول ءِ تہا وانئگا ات ءُ سال کپےّ ءِ تہا آرا شال ءِ کالج ء داخلہ زورئگی ات۔میرسفرخان ء اچ آئی بازامیت ات ۔ آلوٹت کہ آزوتان زوت وتی اسکول ء کالج ءِ تعلیم ء پیلو بکنت تانکہ آرا سیر دئیگ ببیت پمیشا میرسفرخان چہ رحیم خان ای باندات ء سکّ پرامیت ات ءُ آلوٹت کہ آئی پیران سری ءِ تہا حلک ءُ قبیلہ ءِ کارووروزگار ء رحیم خان وتی دست ء بگیرت ءُ یک بث ے ءِ ویک حلک ءُ راجے ءِ چہ کلان مزنین واھگ دگہ چے بوت کنت بگیر چہ ہمیشی کہ آپیر بیت ءُ جُج ببیت ،اللہ بکنت وھدیکہ آئی سرین ء چہ پیدابئیوکین آئی صالح ایں اولاد وتی حاندان ،وتی قبیلہ ءُ وتی ننگ ءُ نام ء برکھینیت۔
	کدی کدی میرسفرخان ء تورت کہ گیشتر وانگ ءِ چے لوٹ؟آوت یاں پنچمی جماعت ء ونتگ ات کہ رند ء حلک ء قبیلہ ءِ جنجالانی تہا پادایر کرتگ ات کہ آئی وتی وانگ پشت کپتگ ات ۔بلے میرسفرخان ای وانگ انسکس پکا ات کہ آفارسی ءُ اُردو پہ شری ونت کرت ءُ آئی نوشتہ کنئگ ءِ طرز وتی مٹ وت ات کہ آوتی چکانی وانگ ءِ سرء گڑتی کرنہ ایان نوشتہ کنئگ پہ شری ء احت ءُ نہ کہ وانگ ۔آئی اُستاد ہندوستان ءِ سکھ اتنت کہ نوں نوکیں ملک ءِ جوڑبوئگا رند سکھ درشت تنت ءُ آیانی جاہ ء چہ سندھ ءُ پنجاب ء اُستاد آئیگا اتنت کہ میرسفرخان ای گوئشگ ءِ روآیانی وانگ ءُ وانینگ ءِ آدرجگ نہ اُت چوکہ آیانی دور ءِ استادانی ات۔
	میرسفرخان وتی حلک ء میتگ ء چارئگا ات کہ ایشی جنجال ء واحری اینکس باز اتنت کہ آئرا زوتان زوت یک دست کمک ے بکار ات ءُ اے دست کمک بگیر چہ رحیم ء دگہ کئے بوت کرت ۔
	سفرخان اگاں اے حلک ءِ مزن ءُ واجہ ءُ میرات توایش ارزان ءُ مپت داتگیں مخبر ے نہ ات بلکنا پریشی آئی خاندان قربانی داتگ ات کہ اچ ہمے قربانی آنی رند اے حلک آباد بوتگ ات ءُ نوں ایشی ءِ ھلینئگ پہ ہم خواری بکار ات۔
	میرسفرخان کدی کدی وتی نپاد ءِ سرء تچک ہمے گوستگیں دورءُ باری آں شئیرانی تہا یا کرت کہ آرا وتی قبیلہ ءِ تاریخ چہ بن پیروک ایدل خان ای زمانگ ء بگر تاں مروچیگیں روچء چہ شئیرانی کہنگیں دپتران یات ات کہ آپریشی رودین ءِ منت وارات کہ آرا ایدل خان ای شیرانی دپترءِ یک یک بندیات ات ءُ آوھدیکہ آئی دیوان احت تو میرسفرخان بگیر چہ آئی شیئرانی گوشدارئگ ء دگہ اچ لوٹ نہ کُرت ۔ رودین شیرجت ءُ میرگوش داشت رودین میر ءِ حشکاوگیں ڈگارانی بزگر ات کہ آئی درہائیں زند میر ءِ ملکانی سرء گوستگ ات ءُ اے ملک ءُ ڈگار چہ حلک ء میلانی میل دُور ریگستان ءِ نیام ء یک پٹّ ے ءِ سرا اتنت کہ اچ دورین کوھانی آپان آباد بوتنت ۔میر وھدیکہ شکا رءُ ملکانی سیل ء بہ پشتیں تو رودین ءِ ھون ءِ تہا وتاک بوت کہ رودین پرآئی وتی وس بزءُ پث ءِ کشت ءُ شپ ء ھون ءِ تہا آوتی سیرانی دپترء پچ کرت ءُ میرگوش داشت۔
	رودین پٹک مندریں مردے ات کہ آئی مود برآئی گوشان کپتگ انت کہ وتی نیام سرء آکلاہ یے ایرکرت ۔پہ وتی کسانیں بلے صبریں دستان بے گوئشان ایرکرت پدا بلوچی دپترے یات گری آپہ گٹ کنان بوتءُ میروتی سرا سریناں بوت ۔وھدیکہ رودین وتی حر ءُ اشترے سرء بیاحتیں توچہ ڈگاراں پہ میر لگُش ہم آئرا ءُ میر آءِ را وتی بزگر نہ زانت بلے آئی وش احتک ء انچش کرت چوکہ مہمان ے ءِ وش اتک ء کنئگ بیت رودین قبیلہ ءِ یادداشت ء حافظہ ات بگیر چہ رودین میر ء خبر نہ بُوت کہ آئی رگ ءُ روتگ کجا سک انت ؟
	وھدیکہ رودین وتی دپتر ء پچ کرت تو میرسفرخان وتی مزنین بچ رحیم خان ء المیّ گوں وتا نندارینت تانکہ آوتی رگ ءُ روتگاں بزانت کہ آکئے انت ءُ چہ کجا آئیگا انت 
	رحیم خان برز قدیں ورناے ات ءُ وتی حرکت ء عمل ءِ تہا آچہ پث ء چٹ جتا ات ۔آنوکیں دنیا ءِ نوکین ورناے ات آرا وتی پث ءِ بازین حرکتانی سرء ایرادات کہ آباز گوں پچین دل ء ایشان وتی پث ءِ دیما درشان کرت ءُ کدی کدی آئی پث اچ آئی ترند ءُ تیزین گپّان چہ پریشان بُوت بلے رحیم خان وتی عزت ،ہمتءُ شری ءِ تہا بازدیما ات کہ آقبیلہ ءِ تہا وتی یک درجگ ءُ ہندے جوڑ کنئگ لوٹت ءُ چہ وتی پث ء بگری لوٹت بلے آوتی پث ءِ ہمراہی نہ اشت آئی پث آئرا چہ کسانی ء گوں وت ء قبائلی دیوانان بُرت ،جرگہ آں نادینت کہ حلک ءِ کسان کسانیں جنگ ءُ جیڑھ آنی پیسلہ ء آکنان بُوت ۔آوتی پث ءِ جاہ ٹبائی کرت ۔ملک ء ڈگاران چارت درھو ھیت وران ءُ پالیزانی موسم ء ہرچیز ء چارت کہ آئی پث سکّ وش ات کہ رحیم خان چیز ءُ کارانی وت سمجھیتگ ء ات آکہ بازچیزانی سرا آآرا نہ منت بلے پیربوانیں سفرخان ،پوہ بُوت کہ ورنائی ءِ تہا ہرورنا وتی پث ءِ سرء ایراد بندیت چیاکہ اے ڈول ء خاندان قبیلہ ،قوم ءُ ملک دنیا ءِ تہذیب دیما رونت ،اگاں نوکین نسل نوکین حیال ءُ فکر دیما میاریت تو کئے کاریت……
	آکہ میرسفرخان وت وتی پث ء نہ دیستگ ات وھدیکہ آکسان ات تو آئی پث کشگ بوتگ ات۔ اے یک قبیلہ داری دژمن داری ءِ آسر ات آوھدان میرسفرخان چٹّ کسان ات کہ آئی ترو ءِ پث گہارء آرا مزن کرتگ ات آئی ترو حاتون جن ے نہ ات بلکنا یک مردے ات آاسپ ءِ سواری ء کرت ،صدری پوشت ءُ وتی صدری ءِ کیتو ء وتاس ے مدام حت وھدیکہ آدیوانان نشت توخبر نہ کپت کہ مردے گپّ جنگا اِنت کہ جنین آدم ے آئی ہمت آئی بہادری ءُ آئی سرمچاری قبیلہ ءِ تہا نام کپتگ ات ءُ آئی پث گوں رحیم خان قصہ کُرت کہ چون وتی براث ءِ مرکء پد آئی دماغ کمکین گشتت کہ رندء آرا ملتان برئگ بوتت ،بزرگانی قبران کہ اودا آدعا لوٹِتت ءُ حلک ءِ پیرین گوئشنت کہ چہ ملتان ءِ آئیگا پد حاتون ءِ تہا یک بدلی سدلی ے احتگ ات کہ رند ء آرا چو بزاں یک دلجمی ءُ بوتگ ات کہ رودین ء آوتی دلگوش ء گوں چوری آنی تعلیم ءُ ردوم ء گوں کرتگ ات مزارء آسنھ ءُ کراچی دیم داتگ ات کہ اُدا یک دورین سیادے آئی تعلیم ءِ ذمہ واری ء زرتگ ات وھدیکہ سفرخان ء آحلک ءِ تہا مزن کرتگ ات۔
	حاتون حلک ء قبیلہ ءِ باروا سک سنجیدگ ات آکدی برداشت نہ کرت کہ آئی حلک قبیلہ ءُ ننگ ءِ سرء کسے ھورے چست بکنت آئرا مزنین مزارخان ءِ تاریخ یات ات کہ آحلک ء آباد کرتگ ات ۔اے حلک ءِ آباد کنئگ ءُ ایشرا دارئگ اینکس ارزان نہ ات چوکہ پیش ء ذکر کنئگ بوتگ پریشی بُود ءُ عقل ءُ ھوش پکار ات ۔
	مزنین مزار خان ءِ چک شہباز خان ات شہباز خان ءِ سے چُک اتنت بہاول خان کہ چہ آئی اولاد ء یک ے انونین مزارخان ات ءُ دومی چکّ ساول خان ءِ اولاد ء سفرخان ءِ پث مرادخان ات ءُ سیمی براث لعل خان ات کہ آیء یک جنک ءِ وت حاتون ات حلک ءِ واجہی مزارخان ءِ ات کہ آبہاول خان مزنین چک ات ءُ بہاول خان شہباز خان ءِ مزنین بچّ ات ……حاتون ء اے درائیں سرا بن پہ شری یات ات چیاکہ آئی یاتگیری آرا گوں باندات ء یکجاہ کرتگ ات ءُ سکیّ ء لہتگ ات ۔اگاں گوں گوستگیں روچان آئی اے المیّ ایں رشتگ مبوتین تو گڈا باندات ءِ بارواچے حیال کرت ؟ پمیشا حاتون ءِ گوشست ہمیش ات کہ آوتی ہردو براث زہگاں مزن بکنت ،برودینیت ءُ حلک ءُ قبیلہ ءِ تحت ءِ سرا نندارنیت۔ وھدیکہ کہ انونیں مزارخان بُوت توآاحت ءُ قبیلہ ءِ کاروروزگار وتی دست ء گپت ءُ بلے اے نیام ء حاتون کزیت کرت ہما حاتون کہ آوتی ہردو براث زہگاں بُرز گندئگ لوٹت ،مروچی مزارخان بوتت ءُ حلک ءِ پاگ واجہی ءِ کنئگا ات ءُ انچش سفرخان ٹیبر بوآن نوں ورنا ءُ جوانسال بوتگ ات کہ مزارخان ای دست کمک بوتت۔
	بلے مزارخان ء اولاد نہ بُوت ۔آوتی عقل ء پیم ء گوں حلک ءُ قبیلہ ء انچش پہ شری ء جوانی بُرت کہ تاں مروچیگیں روچ ء حلک آ رایات کُرت آپہ حلک ء یک مثال ے ات پہ وتی سگ ءُ سینگ ء پہ وتی عقل ءُ پہ وتی پوہ ءُ زانت ء آئی عقل ءُ پیم ءِ یک مثال ے مہلوک تنے وھدی دئیاگا ات کہ یک روچے مزارخان ء جست کنئگ بوت کہ اگاں ؟ تو آبشکھند گ بشکھندگ سوالی ءِ سوال ءِ پسوء چش داتت کہ ابا بچار دار ءِ پشک ہرکس جوڑ بکنت بلے چارئگی ایش انت کہ میاؤں کئے کنت !……ءُ میرمزار خان ءِ ہمے گپ ءِ سرء درہائیں دیوان کھندت ہرکس زانت کہ میرھزار باز چاڑ کگ ءُ ہشارین مردئے ات کہ کسّ آئی چمانی تہا چارت نہ کرت ءُ نہ کہ کس جرات ات کہ آئی دیما ردین گپے بکرتین ۔آحلک ءِ دروہ باز ءُ سازشی مردمان پہ شرّی زانت حلک ءِ شرّ شرّین مردم، آئی حلیم ء پُر کرتنت ءُ آئی دیوانءِ تہا کسّ ء مجال نہ ات کہ آئی حلیم ء انگر آنگر بکرتین ۔آکہ قبیلہ ءِ تہاآئی بدی داری باز ات ءُ یک رندے جرگہ ءِ تہا نندوک یک سوالی ے بِرآئی ارش کرتت ءُ آرا کارچ ے جت بلے آبچتت۔
	وتی قبیلہ ء یکجاہ ءُ نام ے برجاہ دارئگا پہ آرا سرکار ءِ کمک گون ات وھدیکہ انگریز بلوچستان ء احتہ تنت تو خان ءِ خلاف ء سرداران زرتہ تنت ءُ ایانی وتی قبیلہ ءُ حلکانی تہا وت مختار کرتت یلہ داتت ۔میرمزار کراچی ءُ سندھ ءِ تہا چہ انگریزانی حکمرانی ءِ وڑ ء ڈولان چہ بلد بوتت ءُ آرا خبر کپتگ ات کہ آحتنوکین روچانی تہا بلوچستا ن صوبہ ء چے جے پیما جلئگی ات دیما روئگی ات میرمزار خان آشوب ءُ انقلاب ءِ باروا اینکس نہ زانت کہ آیک عمل ایں مردم ے ات آیک حلک ے ءِ مزن ءُ سرپ ات آئرا ہرچیز استت ہما ہرا برجا دارئگی ات ءُ ہمے است ءِ برجادارئگ ءِ تہا آئی سروکی ءِ خوبی ہست تنت آیک شرین ءُ پکائیں سروک ے ات پمیشا درہائیں قبیلہ چہ آئی حرز کرت چوآئی حیالان آئی بدن ہم گراستگیں گوشت ء پکاح سیاہ ءُ جمبو ات دیوان ءِ تہا یک رندے یک پیم یء نندگ ء پد آوتی پہلو ء بدل نہ کرت آدیوان ءِ گپّان گوش داشت ءُ دیر دیر ء یک حبرے دات کہ درہائیں دیوان گوں آئی دلگوش بُوت ۔
	بلے وتی درہائیں وشیان ابید آئی کہ ہمیش ات کہ آئی اولاد ات ءُ آزانتیکہ اچ آئی مرک ء پد حلک ءِ واجہی سفرخان ءُ آئی اولاد ء رست ءُ پریشی آوش استت ء سفرخان آئی زندگانی تہا سک تونگر ءُ لاتما ات چیاکہ میرہزار ہرچیز ء پہ شرّی وتی دستانی تہا کرتت ۔
	بلے وھدیکہ میرمزارناجوڑ بوت تومیرسفرخان ترست کہ اماں میرمزارروت گڈا اے حلک ءُ اے قبیلہ ء کئے ھلینت ؟ تنے وھدی رحیم خان ہم بازکسان ات ءُ آئی مسترین چک درہائیں زھگ جنک اتنت کہ اچ ایشان یک ءُ دوءِ سور کنائینت آلوٹت کہ رحیم خان زوت مزن بیت تانکہ گوں آئی دست کمک بیت انچش چوکہ آمیرمزار خان ءِ دست کمک بوتت ۔
	وھدیکہ میرمزارکزیت کرت تومیرسفرخان ء انچش تورت چوکہ آئی چمانی دیما یک سیاھی ے بیت بلے پدا پلوزی تک ءِ سرپنچ میرشکر آئی کوپگاں دست ایرکرتت ءُ گوئشت ’’میرتو بے پکر ببو ،اگاں مرچی میرمزارخان مئے نیام ء نہ انت بلے ما درہاتئی دست کمک باں ایدگہ بباں کہ مہ باں بلے من ترا ایوک ءُ یک تنیا نئیلین۔
	میرشکر ءِ ہما گپ تنے وھدی میرسفرء یات تنت کہ چہ آئی ہمے سکھت ءُ سکین آئی تہا پہ زندگانی ء یک نوکین ہُب ءُ واھگ سرچست کرتت ءُ اے رحیم خان چاران بوتت کہ آپرآئی یک نوکین میرمزارئے جوڑ بوئگی ات ۔میرشکر ءِ اے گپ تنے وھدی میرسفرء یات اتنت کہ آزانتیکہ میرشکر ءِ قول چہ پث ءُ پیروک ءِ زمانگ ء گوں آئی حاندان ء وپا کرتت ءُ درہائیں قبیلہ ءِ جنگانی تہا دیمی جزتیت ءُ پشت کنزگ ء پہ وت ء عیب ے حیال کرتت ۔نوں ہمے میرشکر ءِ گپّ سیاہین شپ ءِ تہا پرآئی سہب ءِ استال ے پیما اتنت۔
	نوں رحیم خان ورنا ات ءُ آئی پث آئرا گوستگیں دورانی یات گیری آنی تہا پہ باندات ء یک سوگات ے حیال کنان ات ۔
	یک روچے آئی پث اشتر ءِ سرا چہ بازارء احت تو ہماروچی آسکّ وشال دراکرت۔
	نان ورئگ ء رند آوتی دراجین کوٹی ءِ تہا نندوک نان ورئگا ات کہ رحیم خان ہم وتی بائیسکل ءِ گھنٹی ء جنان گیڑھ ءِ تہا پترت ءُ وتی بائیسکل ء ریڈیوءِ کوٹی ءِ تہا بندکنان آاحت ءُ گوں وتی پث ء نان وران بوت ڈن سارتین گوات ے کشئگا ات ءُ بخاری ءِ تہا آچ جمجلائی کنان ات۔
	پث ءُ بچ نان ورگااتنت۔مروچی رحیم خانی ماث پرآئی چژک پکتت چیاکہ ذی آلاند حذید ءِ کشتہ تنت ءُ مروچی آئی ماث پیگانی دیگ ءِ گراستت ءُ آیانی دیما ایر کرت۔
	میرسفرخان وتی پاگ ء گوں وتی پچان برز درھتت ءُ نوں گوں وتی اسپیتن مودان نندوک چارزانوں نان وران ات کہ رحیم خان چژک ءِ باخوآن قرارقرار زوران وتی پث ء گوں دلگوش ات ءُ آہم مروچی وتی پث ء وش ءُ وشال حیال کنان ات بلے آئرا جُست کنئگ نہ لوٹت بلے وش بوت کہ آئی پث وش ات آوتی پث ءِ دیما وشی ءِ رخباں باز کم دیستگ ات چیاکہ آئی پث مدام یک نہ یک فکرے ءِ تہا گٹ گرپتار ات قبیلہ ءِ گم حلک ءِ فکر بدی دارانی ترس پصل ءُ ڈگارانی مونجائی ،مالانی پکر ءُ ڈکالانی ترس بزاں درہائیں پکر ءُ گم آئی دل ءِ تہا چو سیا ہ ماران سرچست کنان بوتنت بلے مرچی آوش درابوت۔
	یکدم یے پداآیک مزنین باخوے ایربران گوئشت ۔
	’’زانے مرچی تو یک شرین کلہے……‘‘
رحیم خان وتی باخو ء چہ دپ ء کنئگ داشت ۔آئی پث گوشان بوت ۔’’مروچی من پولیٹیکل ایجنٹ ء گوں دیوان کرتگ ۔پولیٹیکل ایجنٹ من ء صلاح داتگ کہ چے شرترنہ بیت کہ اگاں تورسال دارلیویز ببئے ،لیویز ءِ کمام دات تئی دست ء اختیار کئیت رسالدار لیویز مزنین عہدہ ے زانے رسالدار لیویز ہرکسّ ء نہ رسسیت۔اے ہما قبیلہ ء ریست کہ آئی پشت ء یک طاقت ءُ زورے بہ بیت کہ مہلوک آئرا بمنیت ءُ اچ آئی تبرسیت انگریز لیویز ءِ تہا قبیلہ ءِ یلین ورنایاں بھرتی کرتنت نوں پولیٹیکل ایجنٹ گوئشگ ءِ جاہ میرسفرخان پی۔اے گوئشان بوت ءُ وتی گپّ ء دیمی بران بوت ’’پی۔اے ہمے داد ءِ سرا توچے گوئشے من تووش اُن کہ تو رسالدار لیویز ببو……انچش نہ انت؟……آنکہ تئی وانگ تنے وھدی پیلو نہ بوتگ ……بلے اگاں تو بوآن ہم چے بیت؟……گیشان گیش تو اسکول ماسٹرے بئے ،مس رسالدار لیویز ءِ تہا شان ءُ شرپ ءُ عزت ہست……چے حیال انت تئی؟
	رحیم خان وتی پث ءِ گپان پہ شرّی گوش داران بوت ءُ پدا چوکہ آوت ہم وش بہ بیت گوئشت۔
	’’بلے واہری ہست ے ‘‘
	’’چے خواری ہست رسالدار لیویز ءِ تہا؟……تئی تقرری ہمدان پری کہن ءِ تہا بیت اے تئی حلک ،آتئی بازارءُ شار تومنی اسپ ءِ سرا بروبیا نہ کہ من دگہ نریان ے پروتو گرین ،اگاں ترااے اسپیتن نریان دوست نہ بیت قوم ءُ قبیلہ آنی تہا تئی نام بیت بلوچی ءِ تہا نہ گوئشت چے کہ تئی نان مئے نام ،اے مزنین حبرے لوپی۔اے صاحب برکس ء اے دادا نہ انت آخر مئے تہا المیّ چیزے دیستگ کہ ما را اے داد ء داتگ ……خیر تو پکر بجن من ہم پکر جنین ……وتی ماث ءُ گہاران جُست کن خدا خیر کنت ۔
	میرسفرخان پہ دست ءِ شودگ ء رمضان ء توار کرت کہ آگوں چلمچی ء تہا پترت 
	اے نیام ء رحیم خان ہم نان ورئگ ء ھلاس کرتگ ات کہ ہم دست ششت ءُ پاد احت ءُ تہ بہ تہہ روٹکی نیمگ ءِ ایدگہ دراجین کوٹی ءِ تہا پترت کہ اُدا آئی ماث ءُ گہار آچ ءِ دیما نندوک نان ورئگا اتنت وھدیکہ قیمتی کہ آیانی ازداناں شتت وت ء را بوک کرتگ ات ءُ دروازگ ءِ کنک ء نندوک واجہ گودی آں نیمروچ ءِ نان ورئگا چاران ات ۔قیمتی دلو ءِ مزنین گہار ات وھدیکہ آئی ماث میر ءِ نانا پک تءُ قیمتی آیانی رزانان ششت کہ گس ءِ تہا آشش ہفت مردم اتنت کہ آیانی گزران میرءِ گس ءِ نانانی سراات کہ پریشی ہم آحدائی شکر ء کشت انت قیمتی گوں دلو نورل محراب ءُ حمزہ ء گوں لیب ہم کرت کہ آچہ دلو کمکین مزن ات ۔
	دل ءِ تہا پی ۔اے داد ءِ سرا رحیم خان وش ات ۔رحیم خان ء انچش تورئگا ات چوکہ نوں آورنا بوتگ پکائیں مردم ے بوتگ کہ زند ءِ ویل ءُ جنجالانی دیما مکا مک اُوشتات کنت ءُ دنیا ء نشان دات کنت کہ بیا ات بچارت کہ آنوں اینکس یکگین عمر ءِ تہا پادایر کرتت کہ پی ۔اے ہم آئرا زاتن ءُ مروچی پی اے آئی پث ء لوٹتگ ات ءُ آئرا پیش کش کرتگ ات کہ اگاں من راضی اُن تو آباندا من ء لیویز ءِ رسالدار جنت!……اے کسانیں حبرے نہ ات 
	آئی گہار ’’ت‘‘ ءُ آئی ماث رحیم خان ای وشیان چہ دُور ء زانت انت پمیشا وھدیکہ رحیم خان گس ءِ تہا پترت تو آبشکھندگ ات تو ’’ت‘‘ کہ بازچاڑلگ ءُ ھشیارین جنک ے ات کہ میرسفرخان آرا مزنین حاتون ءِ بروبری ءِ تہا کدی کدی حاتو ن گوئشت میرسفرخان وتی راز ءِ گپّان گوں رحیم خان ای ماث ء نہ دات بلے گوں ’’ت‘‘ ء المیّ دات کہ ’’ت‘‘ چہ آئی بازنزینک ات کہ آئی بچان اشکر ءِ استری ءِ سرء استری کرت پرآئی مودان رنگ ہوار سوار کرت آئرا آپ ءُ نان ءُ چاء دات ءُ وھدیکہ میرناجوڑ بوتین توآئی محبت ءِ سرون ء ’’ت‘‘ آئی پیشانی ء پرنچت ءُ آئرا دارو درمان کرت آئی ماث ءُ پث کدی گوں وتی ء شرّین حبر نہ داتنت اگاں آیان گوں یک دگرء حبردئیگی بوتین تو ’’ت‘‘ ءِ ذریعہ ء بُوت ۔چش نہ ات کہ آئی ماث ءُ پث ءِ تعلقداری چہ بندات ء حراب اتنت ،بلے اے حرابی رند ء بنا بُوت وھدیکہ میرسفرخان دگہ سیرے کرت ۔میرسفرخان ای ترس ہمیش ات کہ آئرا باز جنک بوتگ ات بلے بچ نہ بوتگ ات ۔وھدیکہ قبیلہ داری روچانی تہا آئی حبّ ءُ واھگ ہمیش ات کہ آئرا بچ ے بہ بیت تانکہ باندا حلک ءُ قبیلہ ءُ قوم ءِ تہا آئی نام بمانیت ۔
	ءُ بچار قدرت ءِ کاران کہ وھدے میرسفرخان دگہ سیرے کرت تو سیر ءِ اولی سالان رحیم خان پیدا بوت ،چُش کہ حدا ’’ت‘‘ ءِ ماث ءِ کہ حلک آئراچہ گودی نام ء زانت دعا ءُ تواران بشکیتءُ آئرا رحیم خان ء بدنت کہ چہ رحیم خان ء رند حمزہ پیدابوت ءُ چہ حمزہ ء رند خالد پیدا بوت بلے خالد تنے وھدی بازکسان ات ءُ میرءِ گُڈی این زھگ ات کہ آتنے وھدی ماث ءِ بگل ء ات کہ نوک گردئگا ہیل کرتت۔
	رحیم ، حمزہ ءُ خالد ءِ ودی بوئگا رند ’’ت‘‘ ءِ ماث ءُ پث ءِ رشتگ نوں انچش ھلان اتنت کہ آیانی تہا ہچ پیمین گرمائشت ءُ ہمدلی ے نیست ات ماث ءِ وتی پکر ءُ حیال اتنت۔آئی چار براث اتنت آئی قبیلہ جتا ات آئی براث انگریز ءُ خان ءِ نوکری آں دیستہ تاں یک براث ے اوّلی جنگ عظیم ءِ تہا تُرکی ءِ جنگی پڑ ء رستگ ات دومی براث اُلسی سروک ے ات کہ نوں سرکار ءِ بندی ات سیمی براث وتی ملکءُ ڈگاران آباد کنان مزنین زمیندارے ات ءُ چہارمی براث وتی شکا ءُ بہادری ءُ دلیری ءِ تہا یکتا ات پمیشا ماث ء میرسفرخان ءِ باروا اینکس پرواہ ہم نہ ات آنکہ آئرا وتی زھگانی پرواہ ات ءُ آلوٹِت کہ آئی زھگ چہ آئی براث آنی زند ء چہ اثر بزورنت ءُ چہ کسانی ء ماث وتی براثانی گس ء برت کہ آئی جنک ءُ بچک وتی پث ءِ کؤل ء چہ کم سئی تنت ۔بلے رحیم خان لوٹِت کہ آچہ وتی پث ءِ کؤل ء نزینک ترببیت۔ءُ آئی پس ءِ کؤل وتی پکر ءُ حیال ءِ تہا بے تعلیم ،قدامت پسند ءُ یک کہگنیں راھبندے ءِ حق ء اتاں آوتی بن پیروکی زمانگ آں حلک ءِ مسترین قبیلہ بوتگ بلے نوں گوں نوکین زمانہ گا آیانی چلشت گران تر بوآن ات۔آجنکانی تعلیم ءِ سک بدی دار تنت پمیشا وھدیکہ میرسفرخان جنکانی اسکول ء پچ کرتت تو آئی درہائیں سیادو کام آئی ہمے عمل ءُ کردار ءِ بدواھی کرتنت ۔بلے میرسفرخان بدل سدلی ءِ حق ء ات ہرچنت کہ آئی وس۔
	 میرسفرخان ای مزنین دل یے ات آوتی زند ءِ تہا بازین چیزان ورداشت کرتگ ات ءُ ورداشت کنئگ لوٹت نوں رحیم خان اگاں آئی دپ ء زورئگا ات توآسک وش ات۔ 
	وھدیکہ رحیم خان آچ ءِ دیما نشت تو آئی گہار’’ت‘‘ آئرا جست کرت ’’تئی ءُ پث ءِ نیام ء چے گپّ بوتگ‘‘ 
	’’توچون زانے‘‘ رحیم خان جست کرت ۔
آئی ماث چاران بُوت کہ آپہ وتی پیشیم ءِ نماز ء پادآئیگ لوٹِت بلے ’’ت‘‘ ءُ رحیم خان ای گپّان اشکنئگ ء پہ نشت ’’ت‘‘ رحیم خان ای جست ءِ پسوء گوئشت ’’من زانین کہ چیزے است‘‘۔
	’’گپّ ایش انت ‘‘ رحیم خان وتی گپّ ء بنا کنان گوئشت’’پث گوئشت کہ من لیویز ءِ تہا بروین رسالدار بہ بین‘‘۔
	’’تئی دل چے گوئشیت ؟’’ت‘‘ جست کُرت 
	’’من نہ زانین ،بلے ہرچیزے کہ پث ءِ مرضی‘‘
	’’بلے تو ہم لوٹ ے چے‘‘
	’’من لوٹین کہ بوانین‘‘
	’’ایش ہم شرانت‘‘
آئی ماث پاداحت ’’منی دعاہمیش انت کہ توہرجاہ برؤ دراہ ءُ جوڑ بہے ،حدا ترا زندگ بکنت پمّن تئی زندگانی معنایے داریت‘‘
گوں ماث ءِ روئگ ء رحیم خان ہم درکپت ۔چیاکہ رمضان حال داتگ ات کہ ریڈیو ءِ کوٹی ءِ تہا مطلب ،فضل ،قادر ءُ کریم پرآئی نشتگ انت ۔
	اے چارین سنگت مدام گوں رحیم خان ء گون اتنت کہ آاُدا سگریٹ ءُ بیری کشت انت رحیم خان وتی پث ءِ دیام کدی بیڑی نہ کشت پمیشا یہ بیڑی کشگ ء آگوں وتی سنگتان دیوان کرت کدی کدی میرسفرخان اُدا احت ءُ وتی دُور ءُ باری ءِ گپّ ء جت کہ رحیم خان اچ آئی بے تامل بوت آوتی پث ءِ عزت ء کرت بلے اچ آئی آئیگ ء آیانی دیوان حراب بوت کہ آئی سنگت گوں آئی پث ء دلگوش بوتنت چیاکہ آحلک ءِ میراث ءُ مسترات کہ آئی عزت برآئی پرز ات میروتی جرگہ آنی گپان جت ۔پی۔اے ءِ گپّ ء جت کہنگیں زمانگانی یات گیری ء کُرت ۔بلے نوکین دور ءِ ورنا دگہ گپّ ءُ دگہ حالانی سراگپ جتاں کہ میرءِ گپّ آیان کہنگ لگت انت ۔
فضل ،قادر ءُ کریم کہ رحیم خان ای سنگت اتنت آیانی پث مدام میر ءِ دیوان ء نندوک بوتنت فصل علم خان ای بچ ات علم خان میرءِ گس ءِ ہمسایگ ات قادر علیم ءِ بچ ات علیم قبیلہ ءِ تہا یک کسانیں ٹک ے ءِ اسپیت ریش ات ءُ کریم گل جان ءِ بچ ات کہ آچہ پث ءُ پیروک ء میرسفرخان ای خاندان ءِ وپادارات آئی خاندان مردوار ءِ جنگ ءِ تہا گوں سفرخان ءِ پیروک ء گوں بوتگ ات ءُ میرآئی سک عزت ء کُرت ۔
	فضل پٹک مندرین ورناے ات ءُ ہشتمی جماعت ءِ تہا رحیم خان ای ہم جماعت ات آحساب ءِ تہا چہ ایدگراں بازہشیار ات رحیم خان حساب ءِ تہا بس گُزارگ ات فصل حلک ءِ باروا ءُ قبیلہ ءِ باروااینکس سونج ءُ رونج کرت کہ آئی سنگت آئرا فصل سونج ءُ رونج ءِ نام داتہ تاں ۔آبیڑی باز کشت بلکنا رحیم خان ء بیری کشگ ءِ ایل ہم سونج ءُ رونج داتگ ات ۔
قادربرزین ورناے ات ءُ باز کم کرت ۔کدی کدی آیانی دیوان قادرزی مہمان خانگ ءِ تہا بُوت ۔قادر نُہہ ءِ تہا وانئگا ات ءُ آئی ارادگ ات کہ کالج ء بروت کہ آئرا کالج ءِ روئگ ءِ باز حب ءُ واھگ ات ۔
	کریم ماسٹر بوتت ءُ آئرا دیمی وانگ ء پہ زرّنہ ات ۔آرحیم خان ء پہ شکار ء برت ۔آمدام وتی سپت ءُ ثنا ءِ تہا وش بوت ۔مروچی وھدے رحیم خان ایان گوں ملاقات کرت توآلوٹت ک آیان سئی بکنت کہ آئی پث پی۔اے ءِ کلیہ ء برآئی آؤرتگ کہ آلیویز ءِ تہا رسالدار بہ بیت بلے پداآوتی ہمے راز ء وتی دل ءِ تہا داشت ۔آئی دل لوٹت کہ آیکدم بیڑی ے بہ لگین ایت بلے پدا آئرا حیال احت کہ چش مہ بیت کہ پشت ء پث مہ پتریت پمیشا سنگت پہ ملکانی سیل ء ڈن ء درکپت انت کہ کدی کدی آشام ءُ دیگر ء چہ روچ ءِ کپئگ ء ساری حلک ءِ ریکانی نیمگ ء ملکانی نیمگء درکپتنت کہ اُدا مطلب وتی ملتان ءِ قصہ آن کُرت یا کریم وتی مسیت ءِ حاطرا کسہ یے جوڑ کرت وھدیکہ فضل ءُ کریم گوش داران بوتنت فضل رحیم خان ء بازوھدان چاڑ لگ ءُ ہشیار کرتگ ات کہ آکریم ای دروگانی سرا گیشتر باور مکنت ءُ وھدیکہ کریم گوں آئی ایوک بوُت تو فضل ء دردہ ءُ منافق ے گوئشت ۔قادر ءُ مطلب چشین گپ نہ کرتنت۔
	واردم ء رحیم خان ء وتی جند ءِ اہمیت ءِ احساس تورئگا ات کہ رسالدار لیویز بوئگ ءِ داد چہ پی۔اے نیمگ ء ایوک ء آئرا پرچے دائیگ بوتت ءُ پرچے فضل قادرءُ کریم اے داد ء پی۔اے نہ داتگ ات کہ ایوک ء اے کلہہ پرآئی اتت ۔آمروچی سک وش ات ءُ نوں وتی گھوڑاسوار بیٹری ء کشئگا ات ۔
گودی یاکہ مزنین ماث گس ءِ تہا نوک نوکین کاربست ۔کدی آگس ءِ دیما شنکی ءُ کھڈے بست ءُ کدی پہ مالانی جلگ ء گیڑھ ءِ سروگ ء بونگ ے ٹائینیت ۔ہر زمستان ء آگس ءِ دیما یک درئچک ے المیّ جت کہ اے درئچکاں رمضان چہ بازار ء پہ بہا گپت ءُ آؤرت ءُ اے دگہ گپے ات کہ آئی بازین درئچک یک حدے ء رسئگا پد حُشک بوتہ تنت یاکہ آیان مالان وارتگ تنت ۔بلے یک انارے ءِ درئچک ءِ باز پرواحری برز بوتت ءُ ہما گیڑھ کہ ٹلّ ءُ لس ء جتا کرت آئی بُن ء انار ءِ درئچک نوں بھرم دئیگا ات بلے ایشی انار اینکس ترشپ اتنت کہ وارت نہ بوتنت بہارگہ ء ایشی پُھل ءُ پداایشی قرارقرار سبزگ بوئگ ء اپریل ءُ مئی ءِ تہا ایشی زیبائیں تنکیں ساھگ سؤزین آسمان ءِ پس منظر ء شرین ندارگ ے پیش کرت کہ آئی سراسہب ء مہلہ کسان کسانیں مرگ چیچاڑ کرتنت کہ ڈن ء وابین مردمان پاد کرتنت سہب ء ہمے انار ءِ درئچک ءِ چیرء گیڑھ ءِ بُن میرسفرخان ءِ مجلسی ہم احت ءُ نشتنت کہ تانکہ میرچہ گس ء دربکپتین ءُ تانکہ انار ءِ بُن ء اشتر پاکوڑہ بوتین ءُ رمضان آئرا پہ بازار ءِ روئگا تیا ر بکرتین۔وھدیکہ میرسفرخان گوں وتی پاگ ءُ طرگ ء چہ لوگ ء درکپت تودیوان ءِ مردم آئی دیما پاد احتنت ءُ وش آمد ءُ برآمد ء پد میر لہتین پیسلہ کرت ءُ پد ءُ درہ چلم ءُ چاء ے ء پد آوتی اشتر ءِ سرا سوار بُوت ءُ اشتر ء ہل کرت ءُ پاداحت ءُ پہ بازار ء راہدگ بوت ۔لہتین مردم میرءِ اشتر ءِ ایدم آدیم گوں آئی دیوان کنان شتنت کہ اے دامان ء میرسفرخان وتی اشتر ءِ رلگامان داشت ءُ اشتر ء گوں مردمانی پادء روئگ ءِ پرمات 
	مزنین ماث ء ارمان ات کہ میرءِ دیوان ء آئیوکین مردم وتی چاء ءِ بوچان ءُ چلم ءِ تمباکوان انار ءِ ایدم آدیم ء شانتنت ءُ تانکہ کسّے ایشان رپتین مزنین ماث ء تسلا نہ بوت مزنین ماث گس ءِ تہا صفائی ءِ سک حیال داشت گس ءِ تہا آئی ہرچیز پاک ءُ صاف ایراتنت پہ مشکان آشنگی ءِ تہا یک جتائین منگ ے جوڑ کرتت کہ ادا پنچ ءُ شش مشک مدام صاف صاف ایر بوتنت ۔آدو ہم گپت کہ سوب ء رمضان آیانی تہا مشکانی آپان مان کرت ءُ گرماگ ء اے آپ سارتن منتنت ۔مزنین ماث مشکانی آپان دلو ءِ تہا مان گیجگ ء پہ اینکس حیالداری بست کہ ساری ء یک تنکین پچ ے بے دلوّ ءِ دپ ء ایر کرت کہ رند ء رمضان مشک ء برز کرت ءُ کرارکرار دلوّ ءِ تہا آپ مان کرت ۔ہرچیز پہ بند ءُ تند بوآن انگر آنگر بکنت۔ءُ چہ کلّان مجال نہ ات کہ آمزنین ماث ءِ حکم ء انگرآنگر بکنت ءُ چہ کلّان مسترین حبر ایش ات کہ مزنین ماث اے درہائیں کارانی سرء وت اوشتوک بُوت ءُ کاری حذتگارانی آاینکس مدت ءُ کمک ء کرُت کہ کاری چہ آئی وتی کردارء پرآئی بگیر چہ مزدّ ء ہم کار کنئگ لوٹت انت!آئی گس بازین حذمتگار اتاں ءُ آئی یک ءُ دو مولد چہ آئی سرا زماگن ء آئی حذمتگزاری ء کنان اتنت کہ اچ ایشان یک ے ماو ات ماو ءِ نام بلکنا ماہناز یا ماہ پری بوتگ بلے کسّ نہ زانت کہ آئی اصلی این نام کئے بوتگ مزنین ماث ءِ توار کنئگ ء پدآئی نام ماو بوت ءُ نوں کس ء ڈنء ہرکس آئرا ماؤ ءِ نام ء یات کرت ءُ ماؤ چہ گس گودی آں گیش گِسانی سمبہنوکین زالکارے ات آپٹک مندرین زال ے ات کہ نوں آئی مودانی تہا اسپتی داراتنت آئی مردحلک ءِ پڑوحین شاتُل ءِ ات شاتل ءِ ماؤ دومی جنین ات بلے دوسے زھگانی ودی بوئگا رند شاتُل ءِ اولی جنین مرتگ ات کہ رند ء آماؤ ء سیر کرتگ ات ۔بلے ماؤ ء زھگ نہ بوت آپرہ زھگ ے ء سک دلمانگ ات بلے حدا کہ نہ دنت گڈا بندگ چے کرت کنت پمیشاماؤ مزنین ماث ءِ مولدی ءُ حذمتگاری ء وتی زند ءِ المی لیکھ حیال کرتگ ات ۔شاتل ءِ گس میر سفرخان ای گس ءِ پُشت ریکانی سرء یک کھڈک ے ءِ تہا ات وتی شاتل چہ گوشان فکرات بلے پڑرچنی ء آتنے وھدی میرسفرخان ء کارآئیگا کہ نوں ہم میرسفرخان آئرا لوٹائینت ءُ آحلک ء پڑو ءُ جارجت ہربیگا مئے چہ میرءِ نیمگ ء آئرا برستین کدی باز دورہندیں ملکان ھورءُ آباتی بوتین تو میرمہلوک ء بزگراں چاڑ کنگ کرت کہ آوتی حفبت ءُ کاریگران گوں کین ءُ لنگاران بزورنت ء وتارامُلکان برسینیت۔ماؤ ءِ بدن چوسیاہین تاپگ ء ات ءُ آوتی پونز ءِ تہا دو پیزوانک جت کہ گوں چپتین پونز ء اے پیزوانک زیب ہم نہ داتنت بلے وھدیکہ ماؤ ء اے دوست اتنت ۔تو کئے آیان حراب گُشت ۔ماؤ کارکت ءُ مزنین ماث ءِ ہرحکم ء منت۔ وھدیکہ ماؤ گوں آئی ہرکار ء گون بوت ۔مزنین ماث ءِ ھیزک ء ہم ماؤ پورت مزنین ماث بزانی سلانی مشک جوڑ کرت تو ماؤ گوں آئی گون بوت مشک جوڑ کنئگ ءُ ٹاہینگ یک بازگرانین کارے ات کہ ہفت دوبُزانی سلانی تہا پُھر مان گیجگ بوت ءُ پھر ء حاکان پدا ایشان روچ ء ایر کنئگ بوت ءُ ہفتگ سے ءِ تہا مشک تیاربوتنت ۔انچش مزنین ماث زکّ جوڑ کرت ءُ زکان چہ دست ءِ روگن ء پُر کرت ءُ ایرکرت چکیدہ ءُ حُرود آئینگ ہم مزنین ماث ءِ کارانی تہا یک مزنین کارئے ات کہ ماوء گوں آئی دست کمک بوت ۔ماؤ لوت ٹائینت ءُ مزنین ماث مزنین لوتانی تہا شیر مان کرت ءُ شیرانی عرخ درکپت کہ آچکیدہ جوڑ بوتنت چکید گاں یکوار دوارگ لہڑدئیگ بوت ءُ پدا کوشانی تہا مان کنئگ بوت ءُ پدا ایشی عرق درکپان بوت کہ یک مزنین تال ے ءِ تہا مچ بوت کہ اچ ایشان لہڑدئیگ ء پد یکوار پدا آیان صافین لوتانی تہا مان کئنگ بوت کہ اچ ایشان خرخرود،جوڑ بوت۔
	حرود ءِ لوتان پچ کنئگ بوت ءُ ایانی گلولگ جوڑ کنئگ بوت ءُ ایشان برز برآمدگ ءِ سرا پہ حشک کنئگ ء ایر کرت ۔حرودان ٹاہنگ ءِ روچء مزنین ماث ءِ گس مولد حذمتکار ، آیانی جن ءُ چک درہا مچ بوتنت ءُ یک غلبدگ ے پاداحت چوکہ سانگ ءُ سیرئے ببیت۔
	انچش آچارٹاہنگ ءِ وھدان مزنین ماث ءِ مولد ءُ حذمتگار مچ بوتنت ءُ پیمازان کوٹت اتن ءُ پدا جوگنانی تہا ہیرت کرتاں ءُ پدا آیانی مزنین ریگانی تہا بند کنئگ بوت تانکہ لہتین روچان پد اچ آیان آچار جوڑ کنئگ بوت زمستانءِ سارتین روچان مزنین ماث وتی حذمتگاران پرمات کہ چمڑی ءُ گوئن یے ٹائنت ءُ ہرکس سنگانی سرا گوئنان کٹیت ءُ ایانی روگنان درکرت کہ اچ ایان پدا نارشت جوڑ کنئگ بوت انچش حشکین زردلوآں دیگ جوڑ کنئگ بوت ءُ مزنین ماث ایشانی تہا سک نیرداشت ۔شرڈو ،ءُ بلّڑ کہ چہ سبزین ہوشگانی دانگاں تیار بوت مزنین ماث ءِ حاصین حوراگ اتنت کہ پہ وتی زھگانی ورئگ ء وردن ءِ حاطرا آمدام گرمگ ءُ زمستان ء موسم ءِ روء چیزان جوڑ کرت ءُ ماؤ نوں وتی اینکس ہنرمند بوتگ ات کہ مزنین ماث ءِ یک گوئشتن ء پدبازین چیز تیار کرت ءُ پہ شری تیار کرت ۔
	مزنین ماث نوں یک مزنین کارے بنا کرتگ ات کہ اے چہ ماؤ ءِ وس ء ہم ڈنّ ء ات ءُ اے کارات چگرو ءُ کونٹ گوئگ کہ پریشی یک تون ے جنئگ لوٹِت مزنین ماث چہ بازوھدان وتی حذمتگار ءُ کاری ء حلک داتگ ات کہ آپشمان صاف بکننت ءُ بریسنت کہ رند ء آہمے تروکین دسکان رنگ دات ۔آئی حلّک ریسوّکین حذمتکار یک نیام عمرین زال کارے ات کہ آبازدور ہند ءِ چہ احت آئی نام گل بخت ات آئی درائیں حاندان پنڈ و مور ا سرا گزارگ کرت ۔اے پنڈو مور آیانی حاندانی میراث ات کہ آچہ کسانی ء کچکول اے زُرتنت ءُ گس گس گُشت انت ءُ وتی شپ ء روچ ءُ روچء شپ کرتنت آچہ بازارء شہر ءِ آئگ ء ترس اتنت کہ آیان تُرس ات کہ اُدا آیان شہر ءِ ناجوڑی لگت پمیشا وھدیکہ آبازارء احت انت تو وتی پونز ء بستاں آمرگء مورنگانی لگت مالی ء شرّ حیال نہ کرتنت ءُ کوشت کرتنت کہ آحدگ ءُ مورینک ءِ وتی یادانی چیرا لگت مال مہ کن انت مہلوک گُش انت کہ ایش بُدھا ءِ پشت پداتنت کہ یک زمانگ ے اے علاقہ بدھ ازم ءِ چیر بوتگ گل بخت ای خاندان ءِ ہرمردم خدا ترس ،ہمدرد ءُ نیکسال مردم اتنت کہ گوں کسے ء ترندی ءِ تہا گپ نہ جتنت ۔
	گل بخت ماہ نظر نہ یات ءُ پدا یک روچے آگوں وتی دراجین جامگ ء اشتاپی اشتاپی گام زوران میرءِ گیڑھ ءِ تہا پترت ءُ ادالہتین روچ کارکرت ءُ پدا مزنین ماث ءِ آئرا شکر آڑت ءُ کہنگیں پچ د ات ءُ راہدگ کرت ءُ آپہ وشی درکپت ۔زمستان ءِ قہرین شپانی تہا آڈن ء وپت تہا نہ وپت چیاکہ آئرا کوٹی آنی تہا ری ء چہ ترس احت آرا شپ ء واب ہماوھدان احت وھدیکہ آاستالان بدیستین لہتین ماہ ساری مزنین ماث آئرا پشمانی یک بڈے داتگ ات کہ ایشان بریسیت ءُ مروچی گل بخت گوں بڈ ء احتگ ات ءُ رسوکین دسکان مزنین ماث ءِ دیما آیر کرتگ ات ۔
	مزنین ماث رحم بی بی ء ہم لوٹیت کہ باندا پوشی تون ء ایر کنئگی ات ءُ مروچی گل بخت ہم رحم بی بی احت تو مزنین آئی ہمرائی تون ءِ ہند وءُ جاہ ء چاران رحم بی بی برآمدگ ء جہل گیڑھ ءِ نیزینک ء تون ے ایر کنئگ ءِ صلاح دات تانکہ ھور ءُ آباتی ءِ وھدان ایشرا یکدم چیر دئیگ بیت ءُ گیڑھ ءُ برآمدگ ءِ مزنین سرء چادرءُ کونٹانی تہا تون ءُ چیردئیگ ببیت ۔چیاکہ تون ءِ کارنازرک ات ءُ یکوار ایش داد جنئگ بوتاں تو رند ء ایش ء دور کنئگ گران ات۔
	رحم بی بی شپانک گل زگ ای جنین ات ءُ کسانی ءِ تہا مزنین ماث ءِ بازین زھگان شیر ہم میچینتگ ات چوبزاں آں گس ءِ مردم ے ات ۔
	رحم بی بی ء خبر ات کہ نوں رحیم خان ءُ وتی دیدگہ دوبچکانی سیر ءُ آروس ء پہ آت مزنین مات تیاری کنان ات کہ اوّل سرا آرحیم خان ای مرادان گندئگ لوٹِت کہ نوں آمزن بوآن ات وھدیکہ حمزہ ءُ آئی کسانیں براث خالد کسان اتت ۔
	چوکہ ماؤ ءُ گل بخت ءُ سنگین مزنین ماث ءُ پاداراتنت ہمے ڈول ء گران بی بی ہم آئی وپادارات۔نہ کہ ایوک مزنین ماث آیان نان ءُ آپ دات بلکنا آیانی مرک ءُ زند ء ہم شُت ءُ طبیبی ہم زانت کہ آیانی زھگانی علاج ء ہم کرت حُدا مزنین ماث ءِ دستانی تہا اینکس اثر داتگ ات کہ آئی کسانین پکی آنی پڑی آنی تہا ناجوڑین زھگ جوڑ بوتنت مزنین ماث وتی سگ ءُ سینگ ءِ تہا یک کوہ ے ات آوتی گس ءِ تہا درہائیں درد ءُ دوری آں گوں صبر ءُ سینگ ء ورداشت کنان ات آرا چہ کس ء بد نہ یات کسے ءِ پچارنہ کرت ءُ نہ کہ چہ کسے ء طمو دار ات بلکنا آمہلوک ء دئیگ ءِ تہا وش بوت نہ کہ اچ آیان گرئگ ءِ تہا کدی کدی آوتی مولد ءُ حذمتگارانی سرء ترند بوت بلے درہا مردم مزنین ماث ءِ ترندی ء سگیتاں مزنین ماث قرآن شریف ء نہ ونتگ ات بلے آرا قرآن ءِ کسہ یات اتنت آپیر ءُ پیگمبر ءُ ولی آن زانت ءُ وتی سرا سکی آنی وھد ء بزرگ ء وتی آن یات کُرت آمدام ولی سس ءِ ادیرگ ء شت ءُ دعا لوٹِت ءُ خیرات کرت آگوں رحیم خان ءُ حمزہ ’’س‘‘ ءِ بزرگی ءِ بازین قصہّ آں کرتگ ات کہ حمزہ ء اے درہاکسہ یات اتنت نوں مزنین ماث ءِ واھگ ات کہ آرحیم خان ای مرادان بگندیت پمیشا آچہ نون ء پرآئی کونٹ ء چہ گرد تیار کنان ات کہ باندا وھدیکہ آئی نشارے کیت توآئی گِس آباد ببیت ،آئی دل سارت بیت ءُ زند کھندان بہ بیت!
	تون گس ءِ دیما ہموداں لگت کہ ہموداں مزنین ماث ایشرا لوٹِت رحم بی بی وتی تون ءِ دارو ڈکانی کارءِ تہا مشکول بوت کہ یک ءُ دوروچ ءِ تہا کارء بنابوئگی ات۔
	ہما شپ ء مزنین ماث واب ے دیست ۔واب ءِ تہا آگندیت کہ ماہتاپ ءِ شپ ے ۔آوتی تون ءِ دیما اوشتاتگ کس ادا نہ انت نہ ماؤ نہ رحم بی بی ءُ نہ کہ گل بخت، کسّ نیست ۔گیڑھ ءِ پشت ء ’’س‘‘ ولی اُوشتوک انت بلے آوت ’’س‘‘ ء دیست نہ بس آئرا ہمنکس خبر انت کہ ’’س‘‘ ولی گیڑھ پشت ء اُوشتوک انت کہ آئی ساھگ آئی چماّنی تہا سرئگا انت ۔’’س‘‘ گپ نہ جنت ۔مزنین ماث آئی نیمگ ء رؤت ۔آسک وش انت کہ ’’س‘‘ ولی ءُ بزرگ آئی دیما اُوشتاتگ ہما ولی ’’س‘‘ کہ آئی ادیرگ ء آہر جمعہ ءِ سے ء روچ ء شت پاتحا کرت ءُ پد ء پاد احت کہ ’’س‘‘ ءِ ادیرگ چہ حلک ءِ گورستان ات کہ پیر ءِ ادہرگ بُرزیک ے ء ات کہ آئی جہل ء قبرانی رد ءُ قطارے ات کہنگیں قبر ءُ نازرکیں قبر مہلوک گُشت کہ ولی ’’س‘‘ ہمدان چلہ کشتگ ات کہ پیش ء ادبرگ باز بُرز دراکرت بلے ملک ءُ ڈگار کہ ادہرگ ءِ ایدیم آدیم ء چہ دورین کوہانی ہارءُ پان آباد بوتنت آیان سرا سالانی سال مٹّ ءُ حاک کپئگ ءِ سبب ء ادیرگ جہل کپان ات ءُ ڈگارانی نیمگ ء لٹان پروشت انت ءُ قبر ءُ گورانی تہا پتریتت کہ وت ادیرگ ءُ نکسان رستگ ات کہ رند ء حلک ءِ گوکانی جفت دو سے روچ کار کرتہ تنت ءُ چہ ڈگارانی نیمگ ء گورستان ءُ ادہرگ ء رکھینگ پہ یک مزنین لٹ ے دؤر داتہ تاں کہ اچ ایشی ادیرگ نوں رکھینوک ات ۔
	’’س‘‘ چہ مرچاں دو صدسال پیش یک ریگستانی ایں حلک ءِ تہا ودی بوتگ ات ءُ علم ءُ فضل حاصل کنان آاے مادی این دنیاء پہ ازلی ءُ ابدی ایں روحانی دنیا ء اشتگ ات ۔
	وھدیکہ آچلہ کشگا ات تو میرسفرخان ءِ بُن پیروک کہ شست سال ءِ عمر ء رستگ ات آئرا اولاد بوئگا نہ ات تو چلمیّ روچ ء آہما گنبد ءِ دپّ ء اوشتاتگ ات کہ نوں آپیر ءِ ادیرگ جوڑ بوتت کہ ولی دربئیت ءُ آچہ آئی دعا بلوٹیت کہ آئرا زھگ ببیت وھدیکہ چلمی روچء ولی چہ وتی عبادت ء دن ء درکپتگ ات کہ اے درہائیں چل روچاں آہرورچ یک حرماگ ے وارتہ گت کہ اچ ایان یک حرماگ پشت کپتگ ات کہ دروازگ ءِ دپ ء آوتی سوالی یعنے میر سفرخان ای بن پیروک ء ہمے حرماگ ء داتگ ات کہ اچ آئی پیران سری ءِ تہا آئرا چاربچ بوتگ ات کہ چہ یک بچ ے ءِ کؤل ء میر سفرخان پیدا بوتگ ات اگاں ولی ءِ دعا مبوتین اتنت تو بلکنا میرسفرخان مبوتین رحیم خان ءُ حمزہ مبوتین انت ءُ اچ کسّ مبوتین۔
	مہلوک ایش ہم گوئشت کہ یکواری گورستان ء یک مڑھ ے کھڈکنئگ وھدان اینکس ھور ءُ آباتی بوتگ ات کہ مہلوک گوں میڑھ ء ھوار ولی ءِ گنبد ءِ تہا پتریتگ ات۔اے سے گورانی یک کسانیں گنبد ے ات کہ ایدگہ دو گور ولی ءِ چکانی اتنت بلے ہما ھور ءُ آباتی ءِ روچ ایشی تہا شست مردم جاگہہ گپتہ تاں !
	ولی ھور ء آباتی آنی وھدان یات بوت ۔آکاّل ءُ ناجوڑ ییانی وھدان مہلوک ءِ دل ءِ تہا ات ۔
	مزنیں ماث وتی کسانی ءِ تہا چہ وتی براث ءُ سیادوان بازین قصہّ ’’س‘‘ ءِ باروا اشکیتگ ات کہ آگوں وتی زھگان ءُ حاص گوں حمزہ ء آاے قصہ آں کرتگ ات کہ چون یک روچے وھدیکہ تچوکین جو ءِ آپ زمستانی قہریں ۔گورسربام ء چوسنگ برت بوتگ ءُ بستگ ات ولی ہمے اپ ءِ تہا شپّ تہاریں شپ اوشتوک بوتگ ات کہ آئی گردن ء جہل بدن ہندوک ءُ برپین آپ ءِ تہا ات وھدیکہ آئی سردار ات کسہ ے را باورنہ نیاحت کہ ’’س‘‘اے برپین آپانی سارتی ءُ برپی ءُ سگّ اتئگ ات۔
	مزنین ماث اے کسّہ ہم زانت کہ چون یک سوداگر وواپارے چہ عربستان ء یک بوجیگ ءِ تہا زر ءِ چولانی سرا سفر کنان بہ وتی وطن ءُ ملک ء روئگا ات کہ زرّءِ نیام ء یک طوپان ے ءِ تہا گٹ ءُ گیس بوتگ ات کہ بوجیگ چویک جونٹ ءِ پیما آپ ءِ سرا سیر ءُ چیر بوآن ات کہ آئی بچگ ے کم امیت ات کہ چولانی سرا ہمے برزی وجالی ءِ تہا مرکء وتی چمانی دیما گندان وابارچہ حدا دعا کرتگ ات کہ اے پروردگار رکھنوک توئے توہمے دمان ء یک اسپیت ریش ے آئی دیما احتگ ءُ اُوشتاتگ ات ءُ پداوتی اسپتیں چادر ءُ بوجیگ ءِ سرا تچک شانتگ ات کہ دمانی تہا زرءِ چولانی برزی ءُ جالی اوشتاتہ گت چوکہ زرآپ ءِ مبیت بلکنا چگردئے بیت نیلوئیں زرءِ آپ یکدم جہل کپتگ ات ءُ مسافرانی ساہ ءِ تہا ساہ احتگ ات کہ کسےّ راباورنہ بوت کہ چش بوت کنت۔
	رند ء وھدیکہ ہمے بوجیگ گوں تیاب ء ڈکیتیت ءُ مسافر جہل کپتنت تو ہما عرب واپار ء چوکہ الہام ببیت زانتگ ات کہ اے مردے بوتگ؟ءُ گوئشگ ہمیش انت کہ زند ء ہمے واپارادا ہرگ ءِ سرء احتہ گت ءُ تاں دیر ہمے حدائی بندگ ءُ ولی ءِ دربار ء دعا لوٹتگ ات ءُ آئی ادیرگ ءِ سرا ریشمی ایں پوش مان کرتگ ات ءُ درشتگ ات۔
	مزنین ماث ولی ’’س‘‘ ءِ آزمانکاں انچش کرت چوکہ آئی بزرگی ءِ درہائیں کمال ءُ معرفت مزنین ماث ءِ دیما اڈدئیگ بہ بیت ۔مزنین ماس ءِ عقیدگ ات ءُ اے عقیدگ ءُ حب ء چہ وتی دل ء درکرت نہ کرت مزنین ماث حمزہ ءِ یک جست ے ء گوئشگ ات کہ حدا چہ کلان مزن انت بزرگ ءُ ولی ایوک ء حدا زانت کہ حدااچ آیان وش انت انچش چوکہ یک شپے وتی زھگ ے ءِ کسانیں لیبانی سرء وش بیت چیاکہ آوتی درہائیں ارادگ ءُ زورء ہما مزنین ذات ءِ دست ء دیست کہ رند ء آیانی نندگ ءُ پادآئیگ ءُ وسپگ ءُ گردگ درہاچہ ہمابرزین ذات ءِ مرضی ء دیما روان بیت حمزہ ء اولی وار خبر کپتگ ات کہ چہ عقل ءِ رشتگ ابید یک دگہ رشتگ ے ہم ہست کہ آمردم ء گوں حدا یک ے کنت ءُ حمزہ وتی ماث ءِ گپان باور کرتگ ۔آہم ’’س‘‘ ءِ زند ءِ بارواوتی حیال ءُ پرک ءِ اسپان تاچینان بوت ۔
	مزنین ماث نوں ہمے شخصیت ءِ باروا واب گندئگا ات کہ آگیڑھ ءِ پشت ء اوشتوک ات بلے پہ شری ودی نہ ات ۔مزنین ماث کرارکرار آئی نیمگا روان ات ۔بلے پدا مزنین ماث ء تورت کہ آئی پادیمی جُزگ ء نہ انت چوکہ آہمودان بوشت بہ بیت آرا خبر نہ کپت کہ آئی پادان چے بوتگ کہ گوں آئی آئیگا نہ انت؟۔
آھول کرت ءُ نشت ءُ وتی دستان گیڑھ ءِ نیمگا شانان بوت کہ آئی پُشت ء ولی ’’س‘‘ اُوشتاتگ ات بلے آاُدا سربوئگا نہ ات ۔آئی چیگانٹ درکپت ءُ آسما کرت آئی دل درہک درہک کنان ات ۔بلے گواچنی آئی پادکارکنئگ ء نہ اتنت مزنین ماث حیال کرت کہ بلکنا آستھان واب بوتگ کہ آئی سرین حشک بوتگ پمیشاآوتی پہلو ء بدلینگ ءِ گُشت کرت بلے کجا؟آئی پادگواچنی چہ سرین ء جہل کارکنئگا نہ اتنت۔
	مزنین ماث پریشان بوت ۔وتی مزنین جنک ’’ت‘‘ ء پادکرت آپشت ء حشک بوتت۔
	سہب ء طاہرہ آئی ماث شفقیہ ،آئی مولد ءُ حذمتگار درہاآئی تحت ءِ ایدیم آدیم ء مُچ مزنین ماث ء چاران بوتنت کسّے پوہ بیگا نہ ات کہ چے بوتگ ۔میرسفرخان اُشتر ءِ سرا چہ بازارء ڈاکٹرے آؤرت آیک بُرز بالادیں مردے ات کہ آئی مود کرنچ کرنچ اتاں ءُ چم ے سہُر اتاں چوکہ آمدام نشگ ءِ تہا بہ بیت ۔آمزنین ماث ءِ بدن ء ربڑ دور دات چارت ۔مزنین ماث وتی ھوش ءُ پیم ءِ تہا ات ہرچیزے کہ اشت برآئی پادان ات چہ سرین ء جہل ات کہ ایش درد ہم نہ کرت بس ہمنکس کہ آئی پاد گوں آئی کارکنئگا نہ اتنت بُرز بالادین ڈاکٹر میرسفرخان ء برآمدگ ءِ دراجی ء برت کہ ہموداں آاُوشتات انت ءُ پُھس پُھس کرتنت۔میرسفرخان وتی سرا سرینان بوت رند ء ڈاکٹر وتی ازباب ءُ سامان ء وتی پوستی ایں بیگ ءِ تہا ایرکرت ءُ نوں میرسفرخان ای جاہ ء رمضان ڈاکٹر ء اُشتر ءِ سوارکرت ءُ شار ء بُرت ۔
	میرسفرخان وتی جنک ءُ بچکان تسلادات کہ ہچ ویل ے نہ انت بلکنا آئی یعنے مزنین ماث ءِ سرین ءِ یک رگ ے سُن بوتگ کہ آرا پہ پادبوئگا نئیلیت کہ اے چہ دارودرمان ء شرّبیت ۔دارودرمان ء رمضان گوں وت ء آؤرت ءُ آئی مزنین جنک آئرا دارودرمان دیان بُوت ۔مزنین ماث وتی پریشان ات کہ گوں آئی چے بوتگ؟
آزندگ بوئگ لوٹِت آئرا رحیم خان ءُ حمزہ ءُ خالد ءِ سیر ءُ آروس ء گندئگی ات بلے نوں کئے زانت کہ آئی پاد پدا کاینت کہ نہ یاینت ؟ آدُرا جوڑ بیت کہ انچش حشک مانیت مزنین ماث ہمے گپّ ءِ سرا گیشتر گڑتت کہ آولی ’’س‘‘ ء واب ءِ تہا پرچے دیستگ ات کہ اچ آئی رند آئی پاد حشک بوتہ تنت ۔چے اے ولی ءِ حکم ات کہ انچش بہ بیت ؟ بلے وتی چشین بدعا چون دات کرت ولی ءِ ارواح ء آمدامی یات کرت ءُ انوں آوتی دل ءِ یک کُنڈے ء یک ریگ ے ء یک کش ے ء یک سکھت ءُ یک سکھن ے داشت کہ اگاں آئی پاد ستہ تنت تو ایشی گواھی ء ’’س‘‘ ولی دات ے ءُ پمیشا ایوک ء نوں ولی’’س‘‘ ءِ دعا خدا ءِ برکت ء آئی پادان راست بوئگی ات کہ ایشی تہا نوں ہچ شک ءُ شیگ ے نہ ات ۔
	مزنین ماث ءِ ناجوڑی ء کش آں سکّ تورت ات کہ اچ ایشان یک ے جنین آدم ے ات دومی مردئے ءُ سیمی سیاہ درئے جنین آدمانی تہا مولد ماؤ مردانی تہا رمضان ءُ سیا دارانی تہا شیوار۔شیوار ہما بینگ ات کہ آئرا مزنین ماث چہ کسانی ء مزن کرتگ ات آیک ٹیبڑدین بینگ ے ات کہ آئی ڈولءُ وڑے چوتازی اتنت لدگر بُرز سکّ وپادار وھدیکہ مزنین ماث گیڑھ ءِ پشت ء پہ کارئے ء سراپ کرت تو شیوار آئی پشت پشت ء روان بوت اگاں مزنین ماث نشت تو آچہ مزنین ماث ء کمکین دُور وتی دستان دیمی تچک کرت ءُ وتی سرا ہموداں وتی ہردوئیں پادانی نیام ء ایرکرت ءُ مزنین ماس ء چاران بوت وھدیکہ مزنین ماث برآئی چارت توآوتی سرمگی ایں چمان نز آؤرت چش کہ آمزنین ماث ء چارئگا نہ انت بلکنا آانچش ہموداں واب انت !
	مزنین ماث آئی نام ء شیوار پمیشا ایرکرتگ ات کہ آئی تہا بالاددرجگ ے زانت ءُ پیم ے ات کہ اے ساہ دارانی تہا کم مبیت آمزنین ماث ءِ ہرحرکت ءُ عمل ء پوہ بوت ءُ مزنین ماث وھدیکہ آئرا توار کرت تو شیوار تو آوتی لٹک ء سرینت ءُ ہموداں چوسنگ ے ء بوشت بوت ءُ اوشتات ءُ مزنین ماث ءِ حکم ء پہ چاڑکگ بوت اگاں مزنین ماث آئرا بگوئشتین کہ برو توشیواروتی لٹک ء سرینان درشت تانکہ مزنین ماث آئرا توار مکرتین بازوھدان مزنین ماث برآئی سرء زہر بگپتین تو آمزنین ماث ءِ پادان بوکشت ءُ چکّت ءُ ھولنزت چوکہ لگولشیت مزنین ماث من ء بہل کن من ء بہل کن من ردّ بوتہ گن یک رندی اے درّ بوتگ پدا اے ردّ نہ بیت !ءُ مزنین ماث وتی دست ء برآئی بدن ء مشت ءُ شیوار وش بوت ۔
	شیوار وھدیکہ کتی ے ات تو آئرا شپانک مہردوست چہ ریگستان ء آؤرتگ ات کہ بندات ء ماث آئرا شیر دات ءُ مزن کرت ءُ زمستان ء پرآئی گیڑھ ءِ بُن ء یک کدوئے جوڑ کرتت کہ آئی دپ پچ ات ءُ اُدا کہنگیں تگردئے یک ٹکرے مان کنئگ بوت کہ سارتین شپانی تہا شیوار ہموداں وتی بوزا لاپ ءِ تہا دات ءُ چم ءِ تہا ہرآئیوکین ساھگ ءِ سرا وکت تانکہ گس ءِ تہا وسپوکین گودی ءُ واجگاں حال بدنت کہ بچار شما وپتگ او بلے شیوار شیوار انت آگاہ انت !وھدیکہ روٹکی نیمگ ءِ کوھان چہ ماہ برز بوآن بُوت تو شیوار سکّ وکت کہ کدی کدی مزنین ماث درکپت ءُ آئرا چپ کنائینت کہ رند ء آئی دُور دورء ھولنزگ ءِ تواراحت چُش کہ آئرا مزنین ماث ءِ چُپی ءِ حکم ءِ حیال ببیت بلے چہ وتی عادت ء ہم مجبور ببیت !مزنین ماث ءِ عقل ءُ ھوش ءِ تہا نہ ات کہ آخر ماہ ءِ تہا چے چیزے ہست ات کہ آشیوار مجبور کرت کہ بہ کیت مزنین ماث ایشی معنا ء چُش کرت کہ یک حسّ ے آاشکت ءُ محسوس کرت کہ ماں بنی آدم اچ ایشی زبہر اتنت اے توار چہ کجا آئیگا ات ؟ اے احساس اے ساہ دار ءِ تہا چہ کجا ودّی بُوتت اے جستانی پسو گوں مزنین ماث ء نہ اتاں بلے شیوار پر ھوتنزگ ءُ وکگ ء مزنین ماث یک معنایے دات ۔اگاں گوں شیوار ءِ توار ء گوں حلک ءِ ایدگہ کچکانی توار یکجاہ بوتین تو مزنین ماث ء ترس بُوت کہ زمین جمئب ءِ مہ ئیتءُ اے وھد ء کچکانی وکگ ترند ءُ تیز بوت مزنین ماث چہ زمین جمب ء سک ترس ات پہ وتی ء نہ بلکنا پہ وتی اولادان کہ اے وھدان آپاد احت ءُ قرآن شریف ء وتی سرا ایر کرت ءُ دعا لوٹِت ۔پمیشا شپ نیمگ ء وھد یکہ شیوار ءِ وکگ ءِ توار گوں ایدگہ بینگان یکجاہ بُوت تومزنین ماث دعا لوٹِت۔
	پداآئرا شیوار ءِ ھولنزگ ءِ توار ہم کدی دوست نہ ات ۔کہ اگاں شیوار وتی بوزا برز بکرتین ءُ بہ ھولاستیں تو مزنین ماث ایشرا پہ وتء ءُ پہ وتی زھگانی درستی ءُ دُراھی ءُ پہ یک شرین پُشگن ے حیال نہ کرت ۔ءُ نوں آشپّ ء روچ وتی تحت ءِ سرء گوں شلین پادان تچک ات تو آئِرا یات احت کہ دو شپ ساری ء شیوار سکّ ھولنزتت کہ رند ء آئی ہردو پادشل بوتہ تنت ۔
	کدی کدی شیوار مزنین ماث ءِ پدا اشت ءُ گوں زھگان گوازی کرت حمزہ ،محراب،نورل ءُ دلو برآئی نان شانتاں ءُ آنانان برز ء دپ ء گپت ۔یاکہ آوتی کلاآں برآمدگ ءِ سرء شانت انت ءُ شیوار ء گوئشت انت کہ آبروت ءُ کلان چہ برزگ ء جہل بکنت کہ اے وھدان شیوار تچان چہ پہنات ے ءِ سروگ ء شیوار میرسفرخان ءِ گس ءِ بینگ ے نہ ات بلکنا یک فردے جوڑ بوتت آمزنین ماث ءِ زِک ،ھیزک،مشک ءُ کدیدانی رکھینوک ات کہ کسّ ے بگیر اچ آئی اجازہ ء گیڑھ ءِ تہا نہ پترت ءُ اگاں کس پتریتین تو آوتی وکگ ءِ تہا یک طوپانے مان شانت ۔
	نوں کہ مزنین ماث ناجوڑ ات تو ہرشام ء وھدیکہ آئرا جنکّ تحت ءِ سرا برآمدگ ءِ تہا آورتنت ءُ پدا تہا برتان تو شیوار مزنین ماث ءِ ایدیم آدیم ء چکران ھولنزت چُش کہ آپہ مزنین ماث ء بگرہیت ء مزنین ماث آئرا دلاسا دات ءُ آئی سرا وتی دست ء مشت کہ رند ء آدرشت۔
	مزنین ماث ءِ ناجوڑی ء پد آئی حوراک ،نان ء آپ ءِ تہا پرک احتگ ات مزنین ماث آئرا ہرچیز دات ء پرآئی ھڈان مچ کرت ،پیگءُ گوشتان داتے ءُ اچ وھدے چشین نہ بوت کہ آشیوار ء چہ دل ء ببارت ۔وھدیکہ حاندان نان وران بوت تو شیوار دروازگ ءِ دپ ء تچک ایان چاران بوت ۔رند ء گوں ماث ءِ پادآئیگ ء آزنتیکہ نوں آئی واری انت ،پمیشا آماث ءِ پدا ھولنزان بوت ءُ وتی نان ء ھڈان جاہان بوت۔ ءُ نوں مزنین ماث کہ چہ پادان شل بوتگ ات آئرا نان ہم کم رسگا ات آکہ مزنین ماث وتی ناجوڑی ء ابیدوتی جنکان سوگہ کنان روان ات کہ شیوار ءِ حیال ء المیّ ایر کنئگ ببیت !
	مزنین ماث ءِ ناجوڑی ءِ دومی اثر پہ رمضان کپتہ تنت ۔ءُ چو شیوار ،رمضان چہ وتی کسانی ء میرسفرخان ای گس ء مزن بوتگ ات آئی ماث بلکنا ازبک ے ات ءُ آئی پث افغانستان ءِ بلوچ ے ات کہ بے رمضان آئی ماث ءِ زیگ ءُ دروھشم گیشتر اثر ات ہما چکوکین کسانیں چم مزنین پیشانی ءُ دراجین زنوک کہ رمضان ءِ چُٹکین ریش آئرا قبلائی خان ءِ پیمین عکس ے دئیگا ات آسک ترند تبین حذمتگارے ات کہ اے حواری ءُ زُھد کشی آئرا چہ ہما زمانگ ء گون ات ۔وھدیکہ آئی پث چہ گژن ءُ تنان افغانستان ء یلہ داتگ ات ءُ دیم پہ چاگہے احتگ ات ۔ادا آئی پث کس ے ءِ بزگر بوتت ءُ پدا مُرتگ رمضان ء خبر نہ ات کہ آئی ماث کجا کھڈ ات ؟آئرا وتی پث ءِ یات ہم نہ ات چہ ماث ءُ پث ءِ مرکء پد میرسفرخان ءِ ایدگہ بزگر کہ آئی ھزارگنجی ءِ ڈگاران چہ پری کہن ء چل سیل دور ءِ ڈگاران کشت انت رمضان ء مزن کرتنت ءُ یک روچی میرسفرخان ھزار گنجی شتگ ات تو اچ ہمودان آپہ گس ءِ کاران رمضان ء اورتہ گت ءُ زند رمضان ءِ گس میرءِ گس بوتت ءُ میر ءِ گس رمضان ای گس اے کہ ادا آریش ءُ بروت کرتت ءُ ادا نوں آوتی کماشی ءِ روچان گوازینان ات بلے وتی حون ءُ حاک وجہ ء آہردووھدان یاگی بوت ءُ سال یادوسال ءِ تہا پہ لہتین روچان آمیرسفرخان ءِ خدمتگاری ء اشت ءُ زہر گپت ءُ وتی پث ءِ سیادانی نیمگ ء شال ء شت ۔شال ءِ تہا آئی پث یک جدمادرین گہارے بہ کسی ے گس ء دئیوک ات آشال ءِ ھُدہ ءِ کرّ ء گوئرا آبات اتنت ……
	بلے رمضان ء بگیرچہ میرسفرخان ای گس ءِ حذمتگاری ء دگہ جاگہہ ے دوست نہ ات کہ رند میرسفرخان کہ شال ء پہ کارے ء بہ شتیں تو رمضان ءِ ڈس ءُ نشان کہ آزانتے آئرا چہ ہموداں آؤرت ءُ رمضان یکوار پداوتی کاروروزگار ءِ تہا لگت ۔
	رمضان آکجام کارات کہ نہ کرت ے آپہ میرسفرخان ء آپ آؤرت اُشتر ءُ اسپ ء آپ ءُ دان کرت ۔رمگ ء جلت ۔مہمانان چاء وچلم کرت ءُ مزنین ماث ءِ کلیہ آں یاچیزان دومی حلک ءُ شاران بہ آئی براث ءُ آروسی ایں جنکانی گسء رسینت مزنین ماث ء اشتر ء بہ براث آں رسینت ۔کاؤ کرت بٹائی ء آموجود بوت ،ھیت وران ءُ درھو ءِ موسم رمضان اوشتوک بوت ہرجاہ ءُ ہرموسم ء رمضان کرت ءُ شپ ء وتی بونگ ءِ تہا مالانی میگڑھ ءِ نیزینک ء وتی بونگ ءِ تہا وپت ۔وھدیکہ زھگ ناجوڑ بوتین انت تو مزنین ماث شپانی تہا آئرا انگر آنگر پہ سید ء صاحب ء طبیبان تاچینت ۔
	انچش کہ مزنین ماث شیوار ءِ حیال ء کرت ہمے ڈول ء آرمضان ءِ آپ ءُ نان ءِ حیال کرت ء کدی کدی رمضان میرسفرخان ء ہم گوں صافین دل ء گوئشت کہ اگاں آپرآئی کار کنئگا ات تو ایش ہم چہ مزنین ماث ءِ سبب ء ات نہ کہ پہ میرءِ سال ءِ چل کاسگ ء دان ء آوتی آزاتی ء نہا نہ کرت ءُ میرسفرخان گوں آئی گیشتر گپ نہ کرت ءُ لوٹِت کہ آپر آئی کاربکنت ۔
	خبر نہ انت کہ کئے جکک ءِ تہا اے حبر ء مشہور کرتگ ات کہ وھدے رمضان پیدا بوتگ ات توآئی ماث آئرا یک انچشین جاہ ے ایر کرتگ ات کہ اُدا مورینک۔ بازاتنت اے دُرا مورینک گوں رمضان ای بدن ء ہما زمگ ء لچہت انت کہ نوں وھدیکہ حلک ءِ زھگ آئرا تنک کرتنت تو آئرا مورینک ،گوئشتان ءُ رمضان آیانی پد انچش تچت چوکہ آیان بجاہیت۔
	حلّک ءِ زھگ مدام ٹل ءِ ساپگ ء گوازیف کرتنت بلے گوں رمضان ای گنبرئگا جتاں کہ رمضان آیان ٹل ءِ ساہگ ء پہ لیب ء نہ اشت ءُ حلک ءِ تہا چشین زھگ ے نہ ات کہ آرمضان ء بزانتین ۔
	رمضان نماز گزارین مردے ات کہ وتی روچگ ءُ نماز ء کدی نہ اشت ۔آ وتی پنچ وھد ءِ نماز ء حلک ءِ مسیت ء کرت کہ اودا حالان آشپ ء میر ءِ دست ء ایر کرت۔
	نوں کہ باجی طاہرہ استانی بوتت اُدا احتگ ات تو رمضان ءِ کا ر دوچند بوتنت کہ آدوہ گس ءِ کاران کرت ءُ آوش ات بلے گوں یک شرت ے ء کس گوں آئی کاران کارمداشتین ۔
	ماؤ ءِ زکر کنئگ بوتگ کہ ماؤ مزنین ماث ءِ ناجوڑی ءِ سرء سک دلپدرد بوت کہ آئی دعا ات کہ حدا بکنت کہ مزنین ماث زوتان زوت دُرا ءُ جوڑببیت ۔
	مزنین ماث ءِ دل ءِ حاطرا آیان دعا مارم ء چہ کم نہ اتنت ۔


0

	میرسفرخان ای مزنین گیڑھ ءِ دیما میر ءِ مہمان خانگ ات کہ ایش یک دراجین کوٹی ے ات کہ ایشرا چاردیوال نہ ات چیاکہ حلک ءِ تہا چاردیوالی ءِ رواج نہ ات درہائیں گسانی دیم بریک دومی ء دراات ۔مہلوک ءِ کوتی بندئگ ءِ ہم روج نہ ات کہ درہائیں مہلوک سادہ گین زندئے گوازینگ ات ءُ ایشی تہا گیشتر مردم بزگر ءُ دھکان اتنت کہ باز وھدان آوتی کھڈ ءُ شنکی آنی دروازہ گاں یک گیڑھ ءُ پرچ ے ایر کرتنت ءُ پٹ ءُ میدانانی نیمگا احت ءُ لڈ کرتنت کہ اُدا آوتی حشکاوگیں ڈگاران ھور ہار ءِ آپان آبات کرتنت اے وھدان ء یک ءُ دوہ موسم ڈن ء گوازینان یکوارئے پد حلک ءِ نیمگ ء برتر کرتنت اے وھدان ء یک ءُ دو سالان آیانی گوالگ پُر بوتنت تانکہ دومی موسم بیاحتین اگاں حلک ءِ ادیم آدیم جوئے آپ ء چہ آیانی کشت ءُ کشار شربوتین توآیان دورہندین ڈگارانی نیمگ ء روئگ ء گزر ہم نہ بوت بلے جوکہ نوں تچان ات آئی آپ کرارکرار کم بوآن ات کہ گرماگ ءِ موسم ء ایش چٹان چٹ اوشتات کہ حواری کشین مردمانی حاطرا وتی مالان آپ دئیگ ءُ وتی ملک ءُ ڈگاران آپ دئیگ ہم گران کپت ۔پمیشا آمدام پہ ھور ءُ آباتی ء دیما لوٹت انت کدی حدا آیان توار ء اشکت ءُ کدی وتی گوشان کرکرت ۔ءُ چشین سادگین زند ءِ تہا کوٹی ،حویلی ،اسکول ،ہسپتال ءُ یک دائمی وتاک بوئگ ءِ حیال ہم شور ءُ ہم صلاح نہ لگت انت ۔
	ءُ حلک ءِ تہا زند بازکرارکرار چلان ات چہ مورینک ءِ سرئگ ء گیشتر کرار!
	میرسفرخان وتی گس ء کوتی ہما وھدان کرتگ ات ءُ وھدیکہ میرمزارخان زندگ ات بلکنا وھدیکہ میرمزارخان چہ کراچی ء احتگ ات تو آءُ میرسفرخان پیسلہ کرتنت کہ نوں کھڈ ءُ شنکی آنی تہا زند گوازینگ مشکل ات ۔چیاکہ آیانی روئگ ءُ آیگ گوں ڈنی مردماں اتاں ءُ ڈنی مہمان آیان گس ء احتاں پدا شہر ءِ حاکم ءُ افیسران ہم آیانی تعلقداری ات ۔آحلک ءِ مستر ءُ جہان دیدگیں مردم اتنت کہ نوں آیان کہنگیں زند ء چہ درآئیگی ات ءُ یک نوکین زندئے ءِ بندات ء کنئگی ات پمیشا آشہر ءِ تہا تحصیل ءِ دپتر ء گندئگا پد ہما طرز ءِ تہا چار کوٹی آنی ردّئے گوں برآمدگ ءُ ٹل ء ھوار بست انت ۔بلے آ راچاردیوالی ءُ حویلی نہ کرتنت ۔چیاکہ چاردیوالی ءُ حویلی بندئگ ءِ تہا آوت ء را چہ وتی حلک ءِ مردمان جتا کنئگ نہ لوٹت انت ۔آکہ حویلی بندئگ مشکل ءُ گرانیں کارئے نہ ات بلے ایشی تہا آیانی وتی احساس ھورات کہ چش کنئگ ءِ تہا آبلکنا چہ شہرءِ مردمان بیگا باں ءُ پد حلک ے حیال کنت کہ حاکم اچ آیان جتا انت چے ؟
	اے ہما زمانگ ات وھدیکہ قبیلہ داری نظام ءُ رھبند ءِ تہا حاکم ءُ محکوم ءِ حیال ءُ فکر نہ ات بلکنا یک وتی گری ءِ احساس اے ات حاکم ہما ات کہ آقبیلہ ء پہ داہری ءُ زوھد کشت ءُ آئی سرد ءُ گرم ءِ تہا آئی وشی ءُ گمی ءِ تہا آئی تحل ءُ وشین روچ ءُ ساعتانی گون ات۔ ءُ اے گپّ ء میرمزار ءُ سفرخان چہ بندات ء پہ شری زانتاں کہ قبیلہ آیانی زند ءِ نشان ات ءُ چہ قبیلہ ء آدرکپئگ نہ لوٹت انت ہمے امیت ات کہ آکوٹی گوں برآمدگاں بستہ تنت بلے چار دیوال نہ کرتنت ۔
آکہ میرمزار ء چہ وتی قبیلہ ءُ چہ ڈنی قبیلہ آں خطرہ استت کہ باید کہ آوت ء را چاردیوالی آنی گڑد ءُ گیس بکرتین بلے آاے ڈول نہ کرت ایوک ء پہ وت ء ٹل ے بست کہ شپ ء آٹلءِ تہا وپت ءُ آئی سپاھی پرآئی گاٹ داتنت گرماگ ءِ موسم ء آٹل ءِ سرا وپت ۔ 
	ٹل حلّک ءِ تہا چہ کلان مزنین ماڑی ات۔آئی جوڑ بوئگ ءِ تاریخ مردمان تنے وھدی یات ات ک چون زور آور ءُ طاقتور ورنا حشتان شانت انت کہ راج ءُ مستری کہ دُرا سکھ اتنت شا نوکین حشتا ن ہمودان گپت انت بزگر دلمراد ءِ پث حضور بخش کہ سبریں مردے ات آاینکس گوں زور آؤری حشتان شآنت کہ برز نندوکین سکھ مستری آئی ءِ زورآوری ءِ تاب ء نہ آورتنت ءُ برآئی توارجت انت کہ حضور بخش ما ں منتیاں حدا ئی نام ء بس!
	حضور بخش ءِ زورآوری ءُ طاقت تنے وھدی حلک ءِ تہا یات بُوت ۔وت میرسفرخان دیوانانی تہا حضور بخش ءِ طاقت ءُ زرءِ باروا گپّ جت تو آئی چمانی تہا ارس درابوتنت حضور بخش بدن ءِ تہا کاریگرے ات اسپ ے ات اشترے ات ملنگ ءُ شیرے ات ءُ کدی کدی میرسفرکان بے وتی بزگراں زار گپت توآیان حضور بخش ءِ یات گیری کنائینت ۔
	حضور بخش 1935ء ءِ شال ءِ مزنین زمین جہمب ء مرتگ ات وھدیکہ آپہ پوریات ء ہمودان شتگ ات ۔میرسفرخان وھدیکہ وتی چمان بہ ٹل ء برز کرت تو آئرا حضور بخش یات کات میر ءِ مہمان خانگ ءِ وتی یک تاریخ ے ات ۔
عئیدانی روچان درہائیں ہلک ہمدان مچ بوت ءُ ھیک جنگ داتنت کہ بگیرچہ ادا مچ بوئگا بزان عئید کپ بوت درہائیں زھگ ءُ مزنین ہمدان احت انت ءُ پدا جتا بوتنت ۔
	ٹک جنوکیں ڈاکٹر ہمدان احتنت ءُ حلک ءِ مردمان ٹک کرتنت کہ ٹک گرمُپک، سیاہین تپ ءُ سیاہین کلگ ءِ ناجوڑ ییان پہ جنئگ بوت کہ حلک ءِ زھگانی یک چگا نٹ ے بے آسمانان سربوت ۔
	حلک ءِ اسکو ل اولی وارمیرءِ مہمان خانگ ءِ تہا پچ بُوتگ ات کہ رند ء میر حلک ءِ بُن ء روکپتی نیمگ ء اسکول ءِ یک کوٹی ے بستت کہ اسکول ہمانگر درشُتت۔
	اسکول ءِ اولی اُستاد بوٹا خان ات کہ آچو باجی طاہرہ چہ پنجاب ء احتت ۔آئی اردو ءِ ہندسہ ۵ پیمین پاگ تنے وھدی حلکی آیان یات اتت ۔آلانک بستت ۔شپ ء میرءِ مہمان خانگ ءِ تہا وپت ءُ روچ ء ہمودان جماعت ء وانینت ءُ درائیں حلک پہ آئی سیل ء انچش احت چوکہ آچہ ماہ ءِ زمین جہل ڈگار ء بیت۔
	گاڑی ءُ موٹران روآحلّک ءِ نیمگ ء بازکم ات وھدیکہ گاڑی ء موڑ ءِ احت تو آمیرمہمان خانگ ءِ دیما اوشتات کہ اے موٹر ء گاڑی یاکہ سرکاری افسرانی بوتنت یاکہ ہما لوڈنگ ٹرک بوتنت کہ آکدی کدی کسئے سامان حلّک ء آورت انت بلے حلّک ءِ تہا گوں پترئگا آیانی سرا سنگ باری ے بنا بُوت کہ کدی کدی گاڑی آنی شیشگ پرشتاں ءُ میرسفرخان ء پریشی مافی کرتگ بوت ءُ آحلک ءِ مسترانی دیوانی تہا چشین حرکتانی سرء آیانی پث ء قول ء پد ء ردّ کرت ۔حلک ءِ شیکانیں زھگ اتنت ءُ آیانی شیکانی نام کپتگ ات۔
	حلّک ءِ تہا کدی کدی گشتی سینما احت ءُ آہم میرمہمان خانگ ءِ تہا میر ءِ مہمان بوتنت کہ شپّ ء حلّک ءِ مردمان کِشت ءُ کِشاری دارودرمان ءُ ایدگہ فلمان نشان دئیگ بوتاں کہ پر آیان اے دراہیں چیز نوک اتنت کہ آیانی واب ء حیالانی تہا نہ یات کہ زند اے ڈول بوت کنت۔آگوں گڑوکیں چمان مردو ءُ جنین چک ورنا پیرءُ جج درہاشپ ء میرءِ مہمان خانگ ءِ دیما تہارمہ ءِ تہا نندوک پردگ ءِ سرا تصویراں چارت انت ۔
	حلّک ءِ پیرین مردم گوئشت انت کہ نوں دنیا ءِ گڈی ایں روچ انت فلم آئیگا ات، اسکول پچ بوتت ءُ انوں تو دنیا ءِ گڈی ایں روچ چٹ نزینک تربوآن اتنت کہ جنکانی اسکول ہم حلک ءِ تہا پچ بوتت ۔
	بلے اے میرسفرخان ای عقل ءُ پیم ات کہ آئیوکین وھد ء پہ جہد کنان ات تانکہ حلک دیما برؤت۔
	میرمہمان ءِ تہایک نوکین چیزئے اضافگ ایش بوتت کہ حکومت ء دیہی دیمروئی چن ءُ لانچ ءِ درگت ء مرکز پچ کرتت کہ اے مرکزانی تہا لائبریری انڈور ءُ آؤٹ دور لیب ہم نسئگ بوتت ۔ءُ میرسفرخان یکدم راضی بوتت ءُ پریشی وتی مہمان خانگ ء پچ کرتت کہ ادا یک ورناے مرکز ءِ سروک لگتت آئی نام رضاات کہ آہروچ شام ءِ وھدان چہ شہر ء بے وتی نوک ءُ چموکین امیر ،سائیکل ءِ سرا احت ءُ میر ءِ مہمان خانگ ء پچ کرت ءُ پدا حلک ءِ ورناکہ شہرءِ ہائی اسکول ءُ حلّک ءِ پرائمری اسکول ءِ تہا وتپاں ہمدان مُچ بوت انت کہ کسّے ماتہاکاں ونت کسے کیرم بورڈ لئیب کرت ءُ کسے مہمان خانگ ءِ والی بال نٹ ے سرء گوازی کرت۔
	رحیم خان گوں وتی سنگتان والی بال لئیب کرت ۔وھدیکہ حمزہ ماتہاکانی وانگ ء کیرم بورڈ ءِ لیب ءِ تہا وش ات ۔بلے آسینٹر ءِ تہا اینکس باز نہ شت چیاکہ آئی مزنین براث رحیم خان ءُ آئی سنگت آیان اودا بازدیرگوں نونین زھگان پہ لیب ء شت انت۔
	رضا کہ سینٹر ءِ ورکر ات کدی کدی شپ ء ہموداں اڑ کرت بلے یک شپ یے گوں آئی یک انچشیں واقعہ ے پیش احت کہ درہائیں حلک ء ترسینت رضا ءِ گوشگ ایش ات کہ یک روچی آمیر ءِ مہمان خانگ ءِ تہا واب ات کہ شپ نیمگ ء یک ساہیں بلاہے آئی دروازگ ء پچ کرُت ءُ آئی گٹ ء گپت ءُ آپوھاڑ جنان بوت ءُ آئی ہمے پوھاڑ ءِ تہا سیاہیں بلاآرااشت ءُ چہ دروازگ ء درکپت ۔آڈنّ ء درکپت ءُ ہرنیمگ ء چاران بوت بلے بگیرچہ ماہتاب ء دگہ ہچ چیزے درا نہ بُوت ۔
	آئراشپ تہاریں شپ واب نیاحت تانکہ سہب بُوت ءُ سہب ء آوتی کسّہ ء گوں سیدلعل شاہ کُرت کہ لعل شاہ حلک ءِ مزنین سیدات کہ آئرا مہلوک گوئشیت بازین جن گون اتنت آسیاہیں جادو ءِ باروا باززانت ءُ حلک جنی آئی جنان سیدلعل شاہ درکُرت آئی گس چہ میرءِ مہمان خانگ ء چٹ نزینک ات ءُ آرضا وتی کسّہ ء گوں سیدلعل شاہ کرت کہ آنیام عمر ءِ سیاہ رنگین مردمئے ات کہ آئی چم سؤز اتاں ءُ آمدام جہل سیل کرت چیاکہ آ گوئشت کہ آئی نظر سک لگیت پمیشا آمہلوک ء نہ چارت ءُ وتی اسپتین چادرءِ تہا بوک حلک ءِ مسیت ء پہ نماز ء شُت ءُ پدا وتی بونگ ءِ تہا حدائی ذکر ء کرت ءُ تاہیت جوڑ کرت ءُ مہلوک ء دات مہلوک پرآئی چومدگاں رہت انت ءُ آحلک ءِ مردمانی ہرمرض ہرناجوڑی ے علاج ء کرت ۔بازمردمان آگوئشت کہ آیان جن است کہ ایشانی درگیجگ آئی کارات پمیشا مہلوک برآئی سکھت ءُ یقین کرتہ تنت ء وتی ناجوڑاں برآئی آورت انت کدی کدی آشپ نیمگا بے گورستان شت ءُ کہنگیں گورانی سرا نندوک بوت ءُ مہلوک ءِ گوئشگ ہمیش ات کہ آکہنہ گیں ھڈانی سرء ساہیں جادو یعنے بنگال ءِ سیاہیں جادو ءِ حرپان نوشتہ کرت۔آدو دلان یکجاہ کرت دو یکجائیں دلان پروشت آنوک آروسی آن بست ءُ بندوکین آروسی آن بوت ۔وتی سیاہیں جادو ءُ خیالی کمک ء آہرچیزکنئگ ءِ زور ءُ طاقت داشت ءُ مہلوک اچ آئی سکّ ترست ءُ مدام آئی قدرء کرتنت ۔
حلّک ءِ تہا میرسفرخان اوّلی مردم ات کہ سید لعل شاہ ءِ سیاہیں علم ءُ جادوء نہ منیت ۔پرچے ؟ وھدیکہ مزنین ماث وتی یک تنیائی ءِ تہا آئی بارواگپ نہ جت کہ آئی جنان خبر کپیت میرسفرخان حلک ءِ ہرمردم ءِ حاندان ءِ بُن ء بنیات ء چہ بلدات ۔آئرا ہرکؤل ،ٹکّ ءُ حاندانءِ بُنء درجگ ءِ خبرات آسیدلعل شاہ ءِ پث ء زانت کہ گوں آئی حاندان ء چنکس وپادارات کہ چہ پث ءُ پیروک ء آگوں میرءِ حاندان ء یک ے ات بلے لعل شاہ نوں کمکین چوٹ ات کہ میرآئی ہمے چوٹی ء زانت کہ ایدگہ مردم اچ ایشی نابلد اتنت بلے میرآئی باروااچ نہ گوئشت چیاکہ میرء آئی ءُ وتی ہردوکانی گوستگیں مسترانی قدرات۔ آکہ سیدلعل شاہ نوں یک دگہ راے گپتگ ات ءُ آگوں میرسفرخان ءِ دژمناں گوں نندءُ نیاد کنان ات ءُ میر ء آئی سرء سکھت ءُ یکین نہ ات چوکہ حلّک ءِ ایدگہ مردمان اتت ۔
	میرسفرخان ء ہماروچ ہم یات اتنت وھدیکہ پری کہن بہوکین جُوچٹان چٹ حشک بوتگ ات ۔کہ مہلوک ء پہ ورئگا آپ ہم نہ ات کہ رند ء دراہیں حلّک ہمپ ءُ لڈ کنان بے یک دورین کاریز ے ء وتاک بوتگ انت ۔میرءِ وتی حاندان ،میرمزارءُ ایدگہ دراہیں اسپیت ریش حلک ء داتگ اتاں چیاکہ جوحشک بوتگ ات کہ پہ ورئگ ءِ پٹ ءِ آپ ء مہلوک سکت ءُ میر ہما روچ ہم یات اتنت کہ سیدلعل شاہ ءِ پث کہ مزنین بزرگ ے ات وت شپّ ءُ روچ بے کوھانی تہا اچ ہموداں کہ جُوءِ چمگ اتنت ،عبادت کرتگ ات حدا ء منت ءُ زاری کرتگ کہ یا حدا اے جو ءِ چمگ ء یکوار پدا پچ کن یاحدا مہلوک ء تووت پدجن……
	سید حمید شاہ دگہ مردمے ات ،آئی تہا حدا دگہ نیکی داتگ ات آئی دل صاف ات ،آئی دل کلپ نہ ات ،آپہ دل مہلوک ءِ شرّی ءِ حاطرا دعا لوٹِت ءُ سید حمید شاہ ءِ دعا آنی برکت ء حشکیں جوآئی چمگ یکوارے پدا پچ بوتہ تنت ۔یکوارے پد حشکیں لنٹانی سرا یک بشکھندگی ءُ یک گل ءُ بال ے درشان بوتت ءُ یک وارے پدا جو ءِ تچوکین سبزین آپ سیاہیں سنگانی سراتچان یک نوکیں صوت ے جنان پہ حلّک ءُ ڈیہہ آں راہدگ بوتت ءُ مہلوک اشتر ،گوک،پس ءُ بُزّ کشتہ تاں خیر ات کرتہ تنت ءُ مہلوک ء تنے وھدی یات ات ءُ مہلوک یات ات کہ سید حمید شاہ وت چنکس وش بوتت۔
	ءُ گوں جُو ءِ پداتچگ ء حلک ءِ مردم چہ کاریز ء یکوارے پدا مزار خان ای حلک ء احتہ تنت کہ آاے حلک ء اشت نہ کرتنت کہ اے حلک ءِ ریکانی پشت ء بن پیروک ایدل خان گوں وتی گداناں آباد بوتگ ات ۔اوّلی دو انگریز کہ ہندوستان ءِ بمبئی اسپانی پؤج ءِ تہا چہ لندن احتگ تنت ءُ ہمودان بھرتی بوتگ تنت پہ جاسوسی ء اولی وار بلوچستان ءِ تیاب ،سونمیانی ء ایر کپتہ تنت ۔
	اے زمانگ 1811ء ءِ ات ہردو شہزادہ گیں ورنا اتنت ہردو اٹین ءِ گریجویٹ اتنت ۔ہردو میم جو اتنت ءُ ہردو دنیا ء زانگ لوٹت انت ءُ دنیا ءِ تہا گردئگ لوٹت انت ءُ فرنگی تاج ءِ برز شان ءُ برز نام ءِ حاطرا وتی زندان دئیگ لوٹت انت کہ اچ آیان یک ے نام ہنری پوٹنگر ات ءُ دومی نام کرسٹی ات ۔آکستان زُرتگ ءِ افسراتاں ءُ آوتارا پہ وتی رضا ءُ مرضی ء پیش کرتہ تاں کہ آبلوچستان دوراندین کوہ ءُ کوچہ گان چہ گوئزان اوگانستان ءُ ایران ء ہنداں رواں ءُ پدا یک مفصل رپورٹ ے فرنگی تاج ء پیش کنئگ ات کہ اے چونین مردم انت ،چے کننت ؟گوں آیان چے ہست ءُ چے نیست ؟انگریز ہندوستان ء احتگ ات بلے دیمی روئگ لوٹِت ۔ایش آئی فاروڈ پالیسی ات ءُ ہمے فاروڈ پالیسی ء رند ء اوگانستان ءِ سیم سرء یک مزنین لیب ءِ یعنے گریٹ گیم ے ءِ بندات کنئگی ات کہ آئی تیاری گوں ہنری پوٹنگر ءُ کرسٹی ءِ جاسوسی ہم جو ء گوں بنا بوتگ ات ۔
	ہردو نوجوانیں فرنگی افسروت ء را اسپانی واپار جوڑ کرتہ تنت کہ آزمانگ ء درنیاحی ایشاء وتی شریں اسپ ءُ مالانی واپار ء نام کپتگ ات ہردو جوان سالیں افسروت ء را مسلمان جوڑ کرتنت کہ عربی ءِ لہتین لوز گوں کلمہ ء ھوار ہیل کرتنت تانکہ کس آیان مہ زانت کہ آکئے انت 
	ہردو افسر 1811ءِ یک پرگوئشین سہب ے ء سونمیانی ءِ بندر ء چہ وتی بوجیگاں جہل کپنت ءُ ہندو واپارانی ہمراہی ء لس بیلو کاینت ءُ ادا لہتین روچان مزنین جامانی مہما ن بنت اچ ادا بزنجو آنی ہمراہی دیم پہ خضدار راہدگ بنت چہ خضدار ء آبلوچستان ءِ تخت قلات ء کاینت ءُ کہ ادا آگوں خان محمود خان ء گوں دیوان کنئگ لوٹ انت بلے خان ادا نہ بیت کہ پہ زمستان ءِ گوازینگ ء آبولان ءِ دپ ء سیوی ءُ کچھی ءِ میدانان وتاک بیت۔
	چہ قلات ء اشترانی سرا خان ءِ سپاھیانی ہمرائی ء آچہ نیمرغ ءِ راہ ء پری کہن ءِ شہر ء کاینت کہ ادا کوھانی پشت ء آیان لہتین مردم گیڑ ءُ گیس کننت ءُ اچ ایان جست ءُ پرس کننت بلے پری کہن ءِ یک بکال (ہندو) یے ایان گوئشیت کہ آسردار ایدل خان ای میتگ ء برونت کہ ہمے بکال وتی مردمان سردار ءِ میتگ ء راہ دنت کہ آہمے دو فرنگی افسرانی یعنے اسپانی واپار ءُ مدت ءُ کمک ء بکنت ۔
	سردار ءِ مردم کاینت ءُ مہمانان چہ کوٹی ءِ کوہ ءِ آدیم ریگستان ءِ نیمگ ء برنت کہ اُدا سردار وتاک انت ۔آئی ایدیم آدیم سیاہین گدان جنوک انت وھدیکہ سردار ءِ وتی سیاہیں گدان ایدگہ گدانانی نیام ء جنوک انت ۔
	یکدم کسانیں گدان ءِ پہ مہمانان ٹاہینگ بیت ۔ہردو افسر چہ اُشتر ءِ سواری ء تنک بوتگ انت ریگستان ءِ وشین ءُ آسود گیں چاگرد ءِ تہا وتارا سبک حیال کن انت۔ آیانی ہندو نان پچوک پرآئی ھیکانی خاکینگ پچیت بلے سردار ءِ قبیلہ ءِ یک مردم ے پتریت ءُ آیانی دست ء چہ خاکینٹگ پچگ ء مہ داریت کہ اے قبیلہ ءِ رسم ءُ رواج ءِ خلاف ات کہ مہمان وت پہ وت ء نان بہ پکیت ۔اے مہمان دار ءِ کارات کہ آئرا ہرچیزے کہ است بدنت کوڑیکہ آئرا حشکیں نان ے بدنت پد ا نوری نصیر خان سردا ر ء دل کشاے لقب داتگ ات ءُ اے چون بوت کہ دل کشا ءِ مہمان آسردار ءِ نام ء وارتنت تو رند سردار احت ءُ آیان وش آمد ءُ برآمدکرت کہ رسم ہمیش ات ۔
	سردار ایدل خان وتی شست سال ءِ عمر ء رستگ ات ،بلے آہوشیار ءُ چاڑکگ ات۔آوتی زانوآن بستگ ات ءُ اسپ ءِ واپارین ورناہاں گوں دیوان بُوت ۔
	نہری ءُ کرسٹی سردار ءِ خوبو گپت انت آچ آئی عقل ءُ پیم ء چہ متاثر بوتنت آسردار ءِ کسان کسانیں کست ءُ کینگ آن ءُ آئی حرص ءُ لالچ ء ہم زانت انت بلے آچہ سردار ءِ برا زھتک مرادخان ءِ وپاداری ،دل صافی ،بہادری ءُ جرآت ءِ معترف بوتنت کہ آہردو مرادخان ء کہ آیانی پیما یک یلین نوک چوکین ورناے ات وتی یک وپادارین سنگت ءُ حیال کرتنت کہ ہنری پوٹنگر یکدم تیار بوت کہ آسردار ءِ براہ زھتک مرادخان ءِ تاں اوگانستان ءِ سیم سرا وتی سنگت ءُ ہمراہ کنت چیاکہ سردارایدل خان راضی بوتگ ات کہ آہنری پوٹنگر ءِ کمک ء یک مردم ے ءُ یک مردم ءِ پہ کرسٹی درگیجیت تانکہ آرا تاں ایران ءِ سیم سرء بہ رسین انت ۔دراہیں حلک ءِ تہا حکم سرداربدل خان ءِ چلت ۔ ایدل خان وتی قوم ءِ مزنین سردارات کہ چہ کشنگی ءُ کوٹی ءِ کوھان بگیرتاں اوگانستان ءِ گرم سیل ،ءُ ایران ءِ جالق ءُ بمپور ء سردار ءِ قوم ءُ قبیلہ آباد ات کہ آہردو ورنائیں افسران چٹی داتگ ات کہ ہرجاہ کہ آیان ویل ءُ مشکل ے پیش بیت تو آسردار ءِ ہمے چٹی ءُ کلہہ ءِ سرا تکیہ بکننت کہ ایان کسّ ہچ نہ گوئشیت ۔چہ بمبور ء رند آبزاننت ءُ آیانی بھت طالع !…… 
	سردار مرادخان ای چکشن بوئگ ءِ سرا راضی بوتگ ات بلے شپّ ء سردار اسپانی واپار ءِ گدان ءِ تہا احتگ ات ءُ ہردو ورنائیں افسران گوئشتگ ات مرادخان بے باور انت آآیانی چُکشن بوت نہ کنت ءُ آمرادخان ء بارواباز بدردین لوذ گوشتگ ات کہ وت فرنگی ءِ سردار ءِ ہمے گپانی سرا گڑت انت کہ آخر مرادخان ءِ تہا چے حرابی ے ہست ات کہ آآئرا اینکس بد ءُ ردّ کنان بوتگ ات ؟آخر مراد خان سردار ءِ براہ زھتک اتت۔
	بلے فرنگی پیسلہ کرتنت کہ مرادخان ہنری پوٹنگر ءِ چکش ءُ ہمراہ بیت ءُ گڈ سرء انچش بوتت کہ مرادخان بگیر چہ سردارءِ اجازہ ءُ ہنری بوٹنگر ء گوں ہمراہ بوتت ءُ پوٹنگر وتی کتاب ءِ تہا مراد خان ء گوں چماّنی ارسان یات کرتگ ۔
	سردارایدل خان ءِ اے حلّک چہ قدیم ء آباد ات کہ ایشی یک تاریخ ے اتت ءُ اے تاریخ ء کسّ چہ دل ء نہ بُرتگ ات وتی روتگاں وتی گلزمین ء ءُ ہموداں کہ مردم ءِ ناپگ کھڈبیت کس شموشت نہ کنت پمیشا وھدیکہ حلّک چہ کاریز ء بے وتی کہنگیں حلّک ء احتگ ات تو حلّک ءِ تہا دو شپ ءُ دو روچ دھول ءُ سرنگ بوتت ءُ حدا ءِ شکر ء کشگ بوتت۔
	پدا ہمے حلک ءِ پشت ء سردار ایدل خان ای گدانان چہ کمکین روٹکی نیمگ ء ولی ’’س‘‘ مزنین کوٹور ءِ بوچ ءِ سایگ ء عبادت کرت ریکانی تل ء سردار ء ولی ءُ سید ءُ لوڑی ءُ لکان آباد اتاں ۔بُرز سؤزین آسمان ات ۔جال تپوکین ریگستان ،زند ءِ وتی لوٹ ءُ گزراتاں تاریخ وتی پیما زندگ ءُ گندئگ بوت ءُ چیز ءِ تہا یک تھلم ءُ یک معنا ے ات یک شوھاز ءُ یک جست ءُ جوے ات زنداینکس جنجال ءُ پیچیدگ ات ،بلے زندیک کرار ء اوشتوکیں چیزے ہم نہ ات ۔آدرہائیں دؤر ءُ باڑی گوئستہ گاں ،آیانی نشان ہم نہ منتت بلے میرسفرخان ءُ حلک ءِ مردمانی یاداشت ءِ تہا گوئزوکین روچانی تاریخ نکش ات کہ ہردم یات بُوت ۔پمیشا میرچہ سید لعل شاہ گلہ مند ات وھدیکہ چہ آئی پث حمید شاہ ء آئرا ہچ گلگ نیستت ۔چیاکہ سیدلعل شاہ میرسفرخان ءِ گوئزوکین روچانی تاریخ ء چہ انکاری تو نہ ات بلے آمیرسفرخان ءِ دژمنان گوں نندو نیاد کنان میرسفرخان ای دل ء چہ وت ء پروشت ۔پمیشا سیدلعل شاہ ء ہم اے احساس ہست ات کہ میراچ آئی زار گپتگ ءُ درہائیں حلک آئرا علم ءُ فضل ءِ یک زرّے حیال کرت وھدیکہ میر ءِ دل ہچ آئی حراب ات پمیشا آیعنے سید لعل شاہ گیشاں گیش وتی سیاہیں جادو جنّ ءُ ایدگہ پھرسرافین گپاّ حلک ءِ تہا تالان کنئگ لوٹِت تانکہ حلک ءِ تہا مدام یک ناچاقی ے یک ترس ے ءُ یک بھیم ے بمانیت ءُ مہلوک میرسفرخان ءِ نیمگ ء اینکس دلگوش مہ بنت بلکنا گوں آئی دلگوش بہ بنت ۔
	پمیشا ہما سہب ء وھدیکہ ڈیہی دیمرئی جن ءُ لانچ ءِ ورکررضا ۔میر مہمان خانگ ء شپ ء بلہ ے دیستگ ات کہ آئرا باور ہم نیاحت کہ چش بوت کنت آسیدلعل شاہ ء ایشی ء بارو گوشتگ ات ءُ سید لعل شاہ آئی گپانی گوشدارئگا وت ہموداں احتگ ات ءُ رضا گوں وتی درکوگیں دل ء آئرا دراہیں حالان داتگ ات ءُ سید برآئی چمانی تہا حورت حورت چاریتگ ات ءُ پدا بشکھندگ بوتت کہ رضا آئی ہمے بشکھندگی ء چاران اچ آئی جُست کرتگ ات ۔
	’’چے واجہ تراباور نہ یات کہ من ہرچیزئے کہ گوئشتگ ؟‘‘
ءُ سید لعل شاہ وتی سوزین چمانی دیدگانی کانیانی سرینان گوئشتگ ات ۔
	’’نہ رضا چش نہ انت کہ من ء برتئی گپان سکھن نیست ،ہچ برنہ بلے وھدیکہ بلاہے احت ءُ میر ءِ مہمان خانگ ءِ دروازگ ء پچ کرت تئی گُٹ ء گپت تو من اے دراہیں ندارگ ء وتی چمانی تہا گندئگا ات اُن۔ءُ اگاں من آئرا یعنے ہما سیاہیں بلہ ء مہ گلینتین تو آئرا ہورت ءُ حام کرت ءُ تئی ساہ ء گپت۔!
	رضا وھدیکہ سید لعل شاہ ءِ ہمے گپّان اُش کتگ ات تو بلاّہے ءِ گوئستگیں ترس ءُ لرز وتی جاہ ء نوں سید لعل شاہ ءِ اے گوئشگ کہ آبلاّہ ء دیستگ کہ آدروازگ ء پچ کرتگ ات ءُ تہا پتریتگ ات منی گٹ ء گپتگ ات ءُ اے درہاہیں ندارگ ء واجہ لعل شاہ وتی چماّنی وت دیستگ ات تو آئرا گیش سرام زرتگ ات کہ اے گواچنی بلاّہے ات ،اے آئی ترسناکیں واب ے ات بلکنا راستی یک واقعہ ے ات پمیشا آوتی تفنک ء ایربرانچ چہ سید لعل شاہ ء جست کرتگ ات ۔’’اگاں اے راست ے اتت تو اے راستی چہ کجا ات تئی متلب اے بلاّہے چہ کجا احت ءُ کجا شت؟
	’’او ہمے گپّ ء بکن ……تئی ہمے جُست راستین جُست ے کہ اے بلاّہے چہ کجا احت ءُ کجا شت؟……گوشدار ‘‘آوتی سؤزین چمانی دیدہ گاں سرینان گوئشت :’’اے بلاّہ چہ روٹکی نیمگ ءِ کوہ ء احت ءُ ہموداں شت اے بلاّہ مدام اداآیان انت ءُ ترا خبر نہ انت کہ چنکس ماہ سال انت کہ من ایشرا حلک ءِ نیمگ ء آئیگا چہ داشتگ ……بلے رضا ترا خبر انت کہ ایشرا درائگ چنکس گران ءُ مشکلیں کارئے ؟تئی جگر تہا آپ بیت تئی درہاہیں وجود تہا انچش لرزیت چُش کہ شما دل ءِ تہا یک زمین جھنمب ے بیت ……اے چشین حبرے نہ انت کہ توایشرا حیال کنے……من ء ارمان انت کہ اے تئی دروازگ ءِ دپ ء پچ کرت ءُ تئی گٹ ء گپت کہ اے دمان ء منی چمّ کمکین لگت انت کہ رند ا وھدیکہ اے برتو ارش کرت تو من چہ وتی واب ء دریہہ کرتن ءُ آئرا تاچینت ……نہ کہ من آئرا کجا اشت کہ آاِدا پتریتن ءُ تئی گٹ ء گپتن!……
	’’اے بلاّہ حلک ءِ نیمگ ء پرچے کیت ‘‘رضا زنڈین چمان پچ کنان اچ آئی جست کرتگ ات ءُ سید لعل شاہ ءِ پسو ایش ات :
	’’اے بلاّہ تاں ہما روچ ء کیت تانکہ حلک ءِ مردمانی عمل شرنہ بوتگ ءُ تانکہ آفرین خیرات ے مہ کن انت ءُ تانکہ میرسفرخان گوں وتی دژمنان دوستی مکنت ،وش مبیت بدنیتی ءِ تہا نہ شار ءِ آباد بیت ءُ نہ شار ءِ رضا سید لعل شاہ ءِ گپانی سرء گڑت ءُ آحیال کنان بوت کہ حلک ءِ مردمانی عمل پرچے حراب انت پمیشا آچہ سید لعل شاہ جست کرت۔
	’’اے حلک ریگستان ءِ نیام حشک ءُ ویران اوشتک انت ،ایشی مردم بزھگ ءُ واہر انت اے آپ ءُ آپینکی کننت یاکہ وتی مالانی غورسی ء کننت ،نہ ایشان نوکین دنیا ءِ آسودگی ہست انت ءُ نہ اسکول ،اسپتال ءُ صاف وردکین آپ ءُ نہ کہ دگہ دلجمی ءُ آسودگی ے ایشانی عمل چے ء پہ حراب انت ……من مہ گندین کہ آیانی عمل ءِ تہا حرابی ے بہ بیت بگیر اچ ایشی کہ اچہ قرنانی قرن یک پیما وتی زند ء گوازینگاں انت کہ ایشی تہا اچ پیمین بدل سدل ے گندئگ نہ بیت۔‘‘
	سید لعل شاہ ،رضا ورکرءِ جستانی سرء بشکھندگ بُوت چوکہ رضا اچ مہ زانت ءُ اگاں بزانت تو راستی ءِ یک گپےّ بزانت کہ درہا راستی تنے وھدی اچ آئی چمان چیر اندر ببیت ۔پمیشا آلوٹِت کہ رضا وتی گپ ء تناسربکنت تانکہ آرند ا دلجمی ءِ تہا آئی پسو ء بدنت ءُ رضا موقعہ ء پائدگ چست کنان گوئشان بوت ۔
	’’مہلوک خیرات المیّ کنت ۔تانکہ من اے حلک ءِ تہا رئین کائین من ایشان مدام خیرات کنئگ ء دیستگ ات ،گریب نان ے خیرا ت کنت،ہستگار پس ے ۔ ہرکس وتی وسّ ءِ رو ء حدا ء وش کنت ءُ حدائی نام ء خیرات کنت ……پمیشا من نہ زانین کہ حدا اچ آیان پمیشا زارگپتگ کہ آخیرات مہ کننت‘‘ 
رضا وتی دم ء کشت ءُ بے سید لعل شاہ چاران بوت کہ آئی دیم نوں کرارکرار کرنچ بوآن ات چش کہ آرارضا ءِ پسّو دوست مباں بلے رضا لوٹِت کہ آسید لعل شاہ ءِ سیمی جست ءِ پسو ء ہم بدنت پمیشا آوتی حبر ء گوئنڈ کنان گوئشت ۔
	’’من ء سما نیست کہ میرءِ دژمن کئے انت ؟……من میر ءِ دژمن نہ دیستگ ……میر ءِ برئے حلک ءِ سرا مزنین احسان انت ……چہ بن پیروک ءِ زمانگ ء میرسفرخان ءِ حاندان پرے حلک ء قربانی دیان بوتگ ،نوں ادا اسکول ،جنک ءُ بچکانی اسکول میر پچ کرتگ ،میردگہ چے بکنت ؟……‘‘
سیدلعل شاہ ء رضا ءِ گپّانی سرا کمکین غصہ احت بلے آوتی زارگرئگ ءُ غصہ ء دل ءِ تہا داشت چیاکہ ایش برآئی سرء یک راستان راست اُرش ے ات ءُ آوتی آستونکان لانچان گوئشان بوت۔
	’’تویکین باور کن کہ منی گپ راست انت کہ حدا چہ حلک ء زہر گپتگ کہ چُشین بلاّہ ادا کاینت ……ءُ اگاں نوں ہم کس ے دلگوش نہ بُوت تو یک روچے تواے حلک ءِ نام ءُ نشان ء ہم نہ گندئے کہ کس پدا بلکنا ایشی ڈسّ ء مدنت کہ ادا یک حلک ءُ آباتی ے بوتگ سیّد لعل شاہ پاداحتگ ات ءُ وتی چادر ءِ تہا وت ء را بوک کنان درکپتگ ات ءُ رضا آئرا انچش چاران بوتگ ات ءُ پدا آئی دل ءِ تہا حیال احتگ ات کہ بلکنا سید لعل شاہ راست گوئشگا انت کہ اگاں اے راست مبوتین گڈا آکئے ات کہ منی دروازگ ء پچ کُرت ءُ بمن ارش کرت ءُ منی گُٹ ء گپت؟……بلے ایش واب ے ہم بوت کنت چیاکہ سید لعل شاہ ءِ دوبہ بے مہلوک ءُ میرسفرخان ءِ عمل ءُ کردار ءِ سرء ات ءُ میر ءُ مہلوک ءِ کردار ءِ تہا چشین چیزئے نہ ات کہ حدا اچ آیان زہر بگپتین ……
	حلک ءِ سیاہیں بلہ یک راے ات ءُ رضا لوٹِت کہ ہمے راز یک روچے وت ء را بلکنا برآئی آشکار بہ کنت۔





0

	لہتین ماہ نہ گوئستگ کہ یک روچے دو جیپ چہ پری کہن ءِ شہر ء درکپت انت ءُ کرارکرار سند ء لک کپان برز بوتنت ءُ پولیٹیکل ایجنٹ ءِ بنگلہ کہ کوہ سرا ات آئی جہل سید خواجہ مد ءِ قبرستان ء احت ءُ اُوشتات انت چہ دوئیں جیپان چارپنچ مردم کہ پتلون پاداکرتہ تنت ءُ ایانی سرا بیلٹ ایراتاں کہنگیں گورستان ءِ سیاہیں سنگانی تہا انگر آنگر سراپ کنان بوتنت چوکہ آیک چیزے شوھاز ء بکنت کہ کدی کدی آوت ء را ڈول کرتنت ءُ سیاہیں سنگان چہ ہرنیمگا چاران سنگان پد ءُ پددؤر داتنت ءُ وتی دستان صاف کنان وتی دستان پتولون ءِ کیتو آنی تہا ایر چیر داتنت ءُ انگر آنگر چاران بوتنت کہ بُرزسؤزین آسمان ات ءُ چہ پولیٹیکل ایجنٹ ءِ بنگلہ ء تانکہ چم کارکرت کتبی ءُ روٹکی نیمگا یک نہ کٹوکیں ریگستان ے ات کہ دور جاگہے گوں اوگانستان ءِ سیم سرا ڈیک وارت ،بلے اُدا ہم نہ اوشتات ءُ انچش اے ریگستان اوگانستان ءِ دل ءِ تہا پتران انگتر دیمی شت کہ ایشی بے پاوانی ءِ گپانی سک ے رانہ ات کہ اے ریگستان چنکس مزن ات چنکس پراہ ات ءُ چنکس پرسرام ات دشت لوط ہمدان ات کہ ایش ہمے آماچین ریگستان ءِ بلکنا چمّ ات کہ چہ سیستان ءِ نیام ء یات بوت کہ ایشی تہا ایران ءُ اوگانستان ءُ پاکستان ءِ حلاکہ ھوار کپتنت ہما کہ اے ریگستان ءِ تہا سفر کرتگ تنت آچہ ایشی بے ـآپی ،چول ءُ تُن ءِ تجربہ گاں چہ پہ شرّی بلد اتنت ءُ ایشی کسّہ آں کنان آوتی گوشان دست ء ایر کرتنت چوکہ آیان توبہ درتوبہ بہ بیت ۔
	چہ پولیٹیکل ایجنٹ ءِ بنگلہ ء جہل ریگستان ءُ دل ءِ سیم سرء حلک ءُ آباتی چوگرمیک ءِ دانہ گاں کدرت ءِ دیما گری گری دراکنان اتنت ءُ پری کہن ءِ جُو سبز سبز چومارئے ء لیٹو وران چہ سیاہیں سنگانی ڈل ءُ ہمے کوچگانی نیمگ ء تچان ات کہ بُرزگ ء پتلون پوشوکین مردم ہمے ندارئگا کنان ات کہ بلکنا آفکر جنان اتنت ریگستان ءِ تہا کھڈانت کہ اے درادرگیجگ لوٹ انت ءُ شوھاز کنئگ لوٹت انت !
	رند ء ہمے چارپنچ مردم انگر آنگر چاران سیاہیں سنگ ءُ گورستان ءِ ہما چاردیوالی ءِ تہا پترت انت کہ اے چاردیوالی سنگانی تہا بندئگ بوتت بلے نوں دُرِت ات ءُ جہل کپتت پمیشا چہ ڈنّ ء تہا پتروکین ہمے مردمانی کپ درابوت ءُ ایدگہ کپے چہ دیوالان بُرز ات ۔آچہ ڈن ء پہ شرّی درابوئگا اتنت وھدیکہ آوتی دستان انگرآنگر سرینان اتنت ۔
	اے چاردیوالی ءِ تہا یک بزرگ ے خواجہ مدحاکانی چیر ء کھڈ ات کہ اے چاروکین مردمانی حاطرا خواجہ مد ءِ گوراہم نہ ات ،بلکنا اِدا سنگان سرا ایر اتنت ۔باز سرنوں پرشتہ تاں ءُ بازسرثابت ایر اتنت ءُ باز سنگ سرتاں گوئرا تراشوک ایر اتنت کہ چاروکین ہمے چارپنچ مردم ءِ حاطرا ایش یک نوکین حبرے ات کہ ادا مجسمگ ایر اتنت ۔
	پری کہن ءُ جہل حلّکانی مردمانی گوئشگ ءِ رو ء اے مردم بوتگ انت چہ کسّے ءِ بددُعا ء نوں سنگ بوتہ تنت کہ ہرکسّ کہ چہ سند ء گوئست ہمے گورستان ءِ گوئرا پہ پاتحہ ء اُوشتات ،ہماکہ کھڈ اتنت ءُ ہماکہ چہ بددعا ء سنگ تنت ۔
	چاروکین مردم قدیمین دمبانی چاروک اتنت ءُ چہ دُور ء آئیگا اتنت ءُ آگوں وتی دراہیں تیاری ء احتہ تنت کہ گوں آیان نکشہ ءُ ایدگہ حساب کتاب گون اتنت ءُ آیان ہمے ریگستان ءِ باروا بازیں معلومات استت کہ بلکنا چہ مرچان دونیم ھزارسال پیش ادا گندھارا تہذیبءِ زمانگ ء بدھا ءِ پیروکار بہ بنت چوکہ چہ سنگانی تبان پدرا ات بلے بوت کنت کہ ہمے دمب ءِ چیرایک دگہ دنیا یے ببیت کہ تنے وھدی چہ آیانی چمان چیرااندرات ءُ نوں آہمدان وتی تنبوآں جنئگ لوٹت انت تانکہ وتی کارء بنا بکننت۔
	پدا آچہ گورستان ءِ چاردیوالی ء درکپت انت ءُ جہل پولیٹیکل ایجنٹ ءِ بنگلہ ءُ سند ءِ راہ ء آدیم ریسٹ ہاؤس ءِ نزینک ء یک بزرگ ے اوشتات ءُ گوں وت ء گپ جنان پدا ءُ پدوتی دوئیں جیپانی تہا سوار بوتنت ءُ چہ سند ء جہل پری کہن ءِ بازارءِ نیمگا چہ چمان اندربوتنت۔
	دومی سہب ء وھدیکہ میرسفرخان ءِ حلّک ءِ مردم پہ بازار ء روئگ ء سند ءِ سرء لگت انت ءُ گورستان ءِ سرا کمکّین اُوشتاتنت ءُ پاتحا داتنت ءُ دیمی روان آریسٹ ہاوس ءِ نزینک ء مردمان دیست کہ آیک مزنین تنبوئے میخ کنان تنت ءُ وھدیکہ لہتیں دگہ مزور کارمزنین تنبو ءِ ایدیم آدیم ء سے چاردگہ کسان کسانیں تنبو جنان اتنت ۔
	درہا مردم اُوشتات اتن ءُ تینوآن چان بوتنت ہما چار ءُ پنچین مردم کہ ذی اُدا احتگ تنت اُوشتوک کارء چاران اتنت ۔آچہ وتی کارء سک دلجم نظر آیئگا اتنت چُش کہ ہرچیز پہ یک بند ءُ تندے ء بوئگا انت ءُ چش کہ دیمتر ءِ روچان آمردمان یک نوکیں سوگات ے بدیہان کہ ادا بیاھت بچارت کہ ہمے روتگ تاں کجا تاں کجا سک انت ۔
	یک ءُ دو روچ پدا وھدیکہ تنبولگت انت تو گورستان ءِ ایدم آیدم ء مزنین دمب ے سرا ختگ ءِ کاربنا بوت ۔بیست ءُ سی واہری کشّ گوں وتی کلنگ تش ءُ بیلان سیاہیں دل ء چہ چیرااندرین حاکان اسپیت کنان بوتنت ءُ آیانی کوشست ات کہ گورانی نیمگا مہ رونت بلے ہرجاہ کہنگیں ھڈ درکپان بوتنت کہ آاے ھڈان کمکین کشادگ دگہ کھڈے ءِ تہا یکجاہ کنان کھڈ کنان بوتنت ۔
	گوں ہرختوکین واحری کشانی سرء یک پتلون پادین ماہرے اوشتوک بوت کہ گوں آئی یک نکشہ ے گون بوت تانکہ ہما اصلی جاہ ء خُتگ ببیت کہ آگزر ءُ لوٹ ات۔
	صدانی مردم آیانی سرا مُچی کنان چاران اتنت کہ چے بوئگا انت ۔کس ے گوئشگا ات کہ آخزانگ ے شوھاز کنان ات بلکنا گیشی مردمانی حیال ات کہ آخزانگ ے شوھاز کنان انت یاکہ پہ آپ ءِ شوھاز کنئگا انت چیاکہ کسّ پتلون ءُ ھیٹ پاداکنوکین مردمانی کنک ء روئگ ء چہ لج کرت یاکہ ترست ۔پمیشا آختگ ءِ کارء چاران وتی دل ءِ تہا ءُ وتی فکر ءِ رُو ء کسّہ جوڑ کنان اتنت ۔
	درہائیں حلک ءُ آباتی شپ ءُ روچ خواجہ مد ءِ کہنگیں دمب ءِ ختگ ءِ سرء گپ جنان ات چش کہ اے واقعہ باز مزنین واقعہ ے بہ بیت کہ چہ سالانی چپی ء پدا آیانی زند ءِ تہا یک نوکین حرکت ے پیدا ببیت ۔ءُ آدرہا واب گندان اتنت کہ آخر اے کہنگیں دمب ءِ ختگ چے حاصل ے کاریت ۔
	حلّک ءِ تہا وتی گس ءِ دیام تون ءِ ایدیم آدیم ء حمزہ ،محراب ،نورل دلو ءُ اعظو پٹو لیب کنان اتنت کہ حمزہ لئیب ء ھلاس کنان وتی سنگتان یکجاہ مچ کرت ءُ گوئشت ۔
	شما زانت کہ باندا ماراکجا روئگی انت ؟
	نورل بہ دلو ،دلو بہ اعظو ء ءُ اعظو بہ محراب چاران بُوت کہ آخر مروچی حمزہ ای دماغ ءِ تہا چے نوکین حیال ے احتگ ۔چیاکہ حمزہ مدام وتی سنگتانی دیما یک نوکین حیال ءُ فکرے ایر کرت کہ آئی بازین فکر ءُ حیال آئی ایدگہ سنگتان دوست بوتنت ءُ بازین حیالان آئی سنگت نہ من اِت انت ۔حمزہ ء اے وھد ء سک بگیرت ۔بلے آورداشت کرت بلے مروچی آرا امیت استت کہ آئی سنگت آئی ہمے نوکین راھبند ءِ سرء کاینت پمیشا وھدیکہ آپہک بوت کہ آئی سنگت آئی گپّ ء انگر آنگر نہ کننت ۔آگوئشان بوت 
	’’بانداماں بہ خواجہ مدکہنگیں دمب ءِ چارئگا روان کئے کیت دست برز بکننت ؟
نورل اولی وار دست چست کرت پدا دلو ءُ اعظو ءُ محراب دست چست کرتنت حمزہ سکّ وش بوت نورل ءُ دلو ءُ اعظو ء بلکنا خبر نہ ات کہ خواجہ مد ءِ کہگنیں دمب ءِ سرء چے بوئگا ات ءُ آجُست ہم نہ کرتنت حمزہ کہ آئی سروک ات ہرچیزے کہ گوئشگا ات بلکنا راست ۔گوئشگا ات آوتی دل ء حیال کنان بوتنت ۔
	ءُ حمزہ وتی گپّ ء دیمی بران گوئشان بُوت ۔
	’’باندا آدھی چھٹی ساری بیت ۔نیمروچ ءِ نان ء پد ماں ادا ریاں بلے گوں یک سرت ے ء کہ کس ء خبر مبیت ،اگاں کس ے آبا ء حال دات تو آئی خیرنہ انت پوہ بوتت
	درہائیں سنگت وتی سروک ءِ گپّانی پشتی وانی ء کرتنت ۔
	حمزہ چہ وتی پث میرسفرخان ء کہنگیں دمب ءِ ختگ ءِ باروا اشکیت ءُ آئی تہا قدرتی جست ءُ جو ءُ یک واھگ ے پیدا بوتت کہ بروت بچاریت کہ اے مردم چے اے شوھاز کنان اتنت ءُ پرچے کنان اتنت ۔
	آئرا ترس ات کہ اگاں پث بئیت تو آآیانی چو پہ وتی دیم روئگ ء زار گپت بلے حمزہ وھدیکہ پیسلہ کرتگ ات کہ آروت ءُ المی رؤت گڈا آئرا نوں چہ روئگ ء کس نہ داشت ۔دمب ہردمبانی ختگ آئی دل ءِ تہا یک نوکین واھگ ے پیدا کرتگ ات آوتی ہمے واھگ ءِ تک ءُ پہناتاں نہ زانت بلے آاینکس ّ پوہ بوت کہ ڈگار ءِ چیرء ختگ ء چہ یک چیزئے المیّ درکیت چہ جائیکہ اے آپ ے بہ بیت ،خزانگ ے ببیت یاکہ مردہ گانی ھڈ بہ ببنت ۔آئرا ہمے درابؤکین چیزانی چارئگ ءِ حب ءُ شوک بوتتءُ ہما شپ آچہ دمبانی چارئگ ءِ دلمانگی ء واب نہ شُت۔
	سہب ء آدرہائیں سنگت اسکول ء شتنت مروچی ماسٹر محمد بخش ءِ رحب بازترند ات محمد بخش ءِ رحت باز ترند ات محمد بخش ءِ رحت کدی پچ نہ بوت ۔آیک برز بالادین اُستادے ات کہ نندوک ے ہم حلک ے ات کہ آئی گس اِمام ءِ مسیت ءِ کتبی نیمگ ء ریکانی سراات آئی توار ءِ تہا یک نرم گفتار ی اے ات بلے وتی کارءِ تہا آسک ات کہ رند ء آئی مئے نرم گفتاری سکیّ ءِ تہا بدل بوت آگوں آئیگ ء زھگان حساب ءِ سوال لکھارینت ءُ تاں آدھی چھٹی ءُ پہاڑا ءِ سبق دئیگ بوت بلے مروچی جمعہ ءِ روچ ء نیمگ روچ ے ات آحساب ء گوں سرءُ چیر ات ءُ حمزہ حساب ءِ تہا چٹ کمزور ات کہ آلوٹِت کہ زوت زوت حساب ءِ وھد ءُ پاس ھلاس ببیت تانکہ آاُردو ءُ خوشخطی ءِ تہا بروت کہ ایشانی تہا آسک شرات ءُ مروچی توآلوٹِت کہ زوتاں زوت اسکول بند بہ بیت تانکہ آگوں وتی سنگتاں پہ دمب ءِ چائگا بروت ۔
	حُدا حُدا کنان اسکول مہتل بوت ءُ آگوں وتی سنگتاں گس ء احت ۔آ یکجا نان وارت انت ءُ پدا فروری ءِ ماہ ءِ یک وشین بیگہ ے ء دیم پہ دیم شد ءُ خواجہ مد درکپت انت۔ 
	آمُلکانی تہا یک شنگتیں راہ ءِ سرا روان سند ء لگت انت کہ اُدا ہرنیمگ ء حاکوت ایر اتنت ءُ واحری کشن ڈگار ا ختگا اتنت ءُ آیانی سرا لہتین پتلون والا دُور تل دئیگ بوتت کہ نوں جوکھڑ ءُ کرو جوڑ اتنت ءُ واحری کش تہا نندوک ڈگا رء انگت تل دیان روان اتنت ۔
	حمزہ کاران چاران ات کہ آیان اجاز ہ نہ ات کہ آدیمی بکنزنت پمیشا آیک مزنین ٹکرے ءِ سرا اُوشتوک اے ندارئگا کنان اتنت کہ نوں اے ختگ ءِ کار تاں دُور سربوتت ءُ بلکنا انگت دیمی روئگا ات پدا یک قدیم دمبانی ماہرے کہ کمکین ورنائیں مردے درابوت آیانی نیمگ ء جزان بوت ءُ آچاڑکگ بوتنت کہ اے مردچے ء پہ آیانی نیمگا آیان انت ؟
	ہما ماہر گوں آیان دست حلا انت ءُ ہریک ء چہ آئی نام ء جُست کرت وھدیکہ آگوں حمزہ دست ملائینت تو حمزہ آئی دستء کمکین پرنچت کہ ماہربشکھندگ بوت ءُ گوں ایدگہ سنگتاں دلگوش بوآن گوئشت۔
	’’بچار اے ڈول ء دست دئیگ بیت‘‘آپدا حمزہ ای دست ء گوں گرم جوشی ے ء گپت ءُ حمزہ بشکھندگ بوت ءُ ایدگہ سنگت حمزہ ء چاران بوتنت پدا حمزہ گوں لرزوکیں دل ء جست کرت ۔
	’’شما چے کنت ؟……اینکس ختگ پرچے ؟
ماہر کھندت چوکہ آچہ حمزہ ءِ جست ءِ سراسک وش ببیت پمیشا آچ آئی جست ءِ پسّو ء ساری آآئرا جست کرت۔
	’’توچنکس ء وانے؟ تئی پث چے کنت ءُ اے تئی براس انت چے؟
	’’من چہارمی جماعت ءِ تہا وانگا ان منی پث وتی حلک ءِ مزن انت ءُ اے منی سنگت انت ‘‘
	’’شاباش باز شر‘‘ ماہروتی دست ء بے حمزہ ءِ سرا مشت ‘‘بازشر!توچہارمی ء وانگ ء بلے تو تکڑہ ءِ چوکہ توہشمتی جماعت ء وانگ ء ؟……ماہروتی گٹ ء صاف کنان شاکرت ءُ وتی حبر ء دیمی بران گوئشان بوت’’نوں من تئی جست ءِ پسوء دہین کہ ماں ادا پرچے ختگ ءِ کارء کنان انت ؟……ماں شمے روتگاں پدر کنئگ لوٹاں کہ شما چہ کجا احتگ ات؟
	چوکہ حمزہ ءُ آئی سنگتانی فکر ءِ تہا مہ ایت کہ آچے گوئشگا انت ءُ آبروتا چاران بوتنت چوکہ ماہرچیزے کہ گوئشگا ات پہ وتی دیم گوئشگا انت کہ ایشی ہچ سرءُ پادئے مبیت۔
	حمزہ حیال کرت کہ آکہگنیں قبرانی ھڈان درکننت تانکہ ایشان پہ شری کھڈ بکننت ءُ اے مردگ ءُ اے ھڈآیانی پث ءُ پیروکانی بہ بنت کہ بازدیری ایں زمانگ ے چہ آہموداں کھڈ بہ بنت ،آخر روتگانی معنا ہمیش ات ۔پمیشا آپیسلہ کرت کہ آشپ وھدیکہ باجی طاہرہ ءِ کرا رؤت تو آئرا جست کنت کہ ایشی معنا ءُ متلب چے انت کہ کسّے آیانی رگ ءُ روتگاں شوھاز بکنت !
	ماہر رند ء آیان شکر ءُ ٹافی دات ءُ آایشان ء وران ءُ پد ءُ پد وتی حلک ء رادگ بوتنت ۔حمزہ گیشتر وش ات کہ آچہ وتی پث ءُ استاداں چہ جتا یک نوکین مردم ے ء گوں دیوان کرتت ءُ اے نوکین مردم آئرا شاباش داتگ ات ءُ آئی سپت ء کرتگ ات ۔
	ہماشپ نان ءِ ورئگ ء آپداماث شفیقہ ءُ کامی ءُ باجی طاہرہ ءِ دیوان ء شتگ ات ءُ باجی طاہرہ اچ آئی جست کرتگ ات ۔
	’’مروچی المیّ یک نوکین گپّے تئی لنٹانی سرا بال کنان انت باجی طاہرہ آئرا مروچی چہ نوکین نام ے ء یات کنان ات کہ آراخبر نہ کپت کہ اے فلسفہ دان ءِ متلب چے ات ،بلے دل ءِ تہا آئرا تورت کہ المی باجی طاہرہ آئرا سپت کنان ات ءُ اے سپت ءُ ثنا ءِ یک لقب ے ات پمیشا آنہ لوٹِت کہ آہمے لوز ءِ معنا ء اچ آئی جست بکنت ۔آہرلوز ء پہ وت ء یک سپت ءُ زانت ءُ ہمیشی تہا آوش ات ءُ آباجی طاہرہ ءِ منت وارات کہ آآئی دل ءِ گپان زانت پمیشا آرا دل وار نہ دات ءُ آگوئشان بوت۔
	’’مروچی ماں خواجہ مدشتاں ۔اُدا ڈگارء ختگاں انت آرا یک مردمے ماں راگوئشت کہ اے ختگ ءِ کار پمیشا انت کہ زانگ ببیت کہ مئے رگ ءُ روھتگ کجا سک انت ؟من نہ زانین کہ ایشی متلب چے انت 
	’’واہ ،مئے کسانیں فلسفہ دان تو مدام چشین گپ کنے کہ مزنین ہم گڑنت ……من نہ زانین خواجہ مدکجا انت ءُ اے مردم کئے آں؟باجی طاہرہ حمزہ ءِ گپانی سردنوش بوآن گوئشان بوت بلے باجی طاہرہ ءِ ماث شفیقہ کہ ذی مزنین ماث ءِ جست ءُ پرس ء شتگ ات گوئشت۔
	’’حمزہ راست گوئشیت ،اُدا پولیٹکل ایجنٹ ءِ جہل بلو ء کہ ادا یک گورستان ے قدیمین دمبانی ماہر چیزے ختگا انت کہ وت میرسفرخان ہم نہ زانت کہ اے کارپرچے بوئگا انت حال داتگ ات کہ چشین چیزئے ادا بوئگا انت واللہ ء علم کہ چےءِ؟
	باجی طاہرہ زانتیکہ کہ حمزہ دروگ نہ بندیت ءُ آگواچنی چہ اے واقعہ ء سی نہ ات آکہ درہائیں حلک زانتیکہ چیزے بوئگا انت بلے طاہرہ وتی کارانی تہا اینکس مشکول ات کہ بلکنا آانگرد لگوش ہم نہ بوتگ ات ءُ نوں وتی ماث ءِ گپّانی اشکنئگ ء رند آرایکین احتگ ءُ آحمزہ ء گوئشتگ ات کہ دلجم ببو،من تراایشی باروا المّی گوئشین ءُ رند ء کامی وتی لڈو ءِ لیب ء درکرتگ ات کہ نوں چراگ ءِ روشنائی ءِ تہا لئیب کنان بوتنت ءُ حمزہ وتی گوستگیں روچانی واقعات آں چہ دل ء برتگ ات ہمے اُمیت ء کہ باندا باجی طاہرہ آرا حال دنت کہ اداچے بوئگا ات ؟خواجہ مد ءِ دمب ءِ خُتگ ءِ کار پہ ترندی ءُ تیزی ہلگا ات بلے اے تنے وھدی پہ مہلوک ء راز ے ات کہ آچے شوھاز کنئگ لوٹت انت ؟
	لہتیں روچان پد قدیمین دمبانی ماہرکار ء داشت انت، وتی تنمبوآں نزآورتنت لوڑنگ گاڑی آنی تہا ایر کرتنت ءُ کسّ نہ زانت کہ کجا شتاں ءُ کسّ نہ زانت کہ آپرچے اُدا احتگ اتنت ؟……
	لہتیں روچ پیش کہ خواجہ مد ءِ دمب ءِ سرا حاک شانی ءُ کاربوئگا ات نوں اُدا دمبّ ءِ سرا گورستان ءِ پیمین یک چُپ چپا نی ے ہرنیمگ ء مان سانتگ اتءُ مہلوک اے ختوکین کھڈ ء کروداں گوں یک جست ے برنظرآں چاران ات۔
	حمزہ وھدیکہ طاہرہ باجی ء حال داتگ ات کہ دمب ءِ سرا کاراُوشتاتگ تو باجی طاہرہ وت گڑت ات کہ آاے کار ء پرچے نیا کرتنت ءُ پرچے اُشتہ تنت بلے حمزہ ءِ کسانیں فکرانی تہا پیدابئیوکین اے جُست ءِ پسّو ء الہیّ داتگ ات کہ بچار مئے کسانیں فلسفہ دان کہ دمبانی ماہر جاہ کارکننت، باز جاہان آیان کٹ ءُ سوب نصیب بیت ءُ بازجاہان آہان آناامیت بنت پدا حمزہ ء موہنجو داڑو ءِ باروا گوئشتگ ات کہ سندھ دریاے پہلو ء چون ماہر یک کہنگیں شہر ءِ شوھاز کرتگ اتنت کہ آپنچ ھزارسال کہنگیں تہذیب ے ات کہ حاکانی چیرا احتگ ات ءُ المیّ ادابلکناآیان بہ بنت بلے نوں کہ آنااُمیت بوتنت تووتی کارء اشتہ تنت ءُ درشتہ تنت ۔
	حمزہ باجی ءِ گپان پہ دلجمی گوش داشتگ ات ءُ آکدی کدی شپ ء حیال کنان بوت کہ موہنجو داڑو کجا انت ءُ موہنجو داڑو چون شہر ءِ بوتگ کہ حاکانی چیرا احتگ مزنین ماث توآئرا موہنجو داڑو ءِ باروا ہچ نہ گوئشتگ ات ۔مزنین ماث آئرا خواجہ مد ءِ بارواحال داتگ ات کہ یک بزرگ ے بوتگ ات بلے آئرا ہمامردمانی بارواحال نہ داتگ ات کہ آدا کھڈ اتنت ۔
	ہرچیز حمزہ ءِ دماغ ءُ فکر ءِ تہا گڈ ءُ وڈ بوتت ۔بلے آئرا ارمان المیّ بوتت کہ دمب ءِ سرا کارکنوکین مردم وتی کارء اشت ءُ درشتہ تنت ۔
	لہتیں روچ نہ گوئستگ کہ حلک ءِ تہا نوکین اُمیت ے پیدا بوت ءُ مہلوک پہ سید لعل شاہ ءِ گس ء تچان بوتنت ۔کہ ادا سید لعل شاہ وتی دیما یک چادرے مان کرتت ءُ وتارا بوک کرتگ ات کہ چہ وتی بُوک ءِ پُشت ء آمہلوک ء گوئشان ات کہ آبہ سید پالیزی ،یک دمب ے دیستگ ءُ آئی جن آئرا حال داتگ انت کہ ادا یک مزنین خزانگ ے ڈگا ر ءِ چیرا کھڈ ات کہ اگاں حلک ہمے خزانگ ء بہ ختیت ءُ دربکنت تو پدا حلک ءِ ھزار سالگیں گژن ءُ گریبی ءُ بدحالی دررؤت ءُ آاینکس امیر ءُ ہستگار بنت کہ دنیا پہ آیانی سیل ء کیت۔ 
	سید لعل شاہ ءِ گوئشگ ے نہ بوت یک طوپانے بوت ۔گریب ہستگار واحری کش ءُ بزگ کسان ءُ مزن درہا سید لعل شاہ ءِ گس ءِ دیما مچ بوتنت ۔آیانی سروک رحمدل ات ۔رحمدل یک نوک چوکین ورناے ات کہ مدام حلک ءِ تہا دھول ءُ سرنگ کرت ۔آئراچاپ ءِ شوک ات کہ سیر ءُ آروسان مزنین چاپی رحمدل ات کہ بگیر اچ آئی حلّک ءِ چاپ بے تھام اتنت ۔
	رحمدل واپارءِ کار ء کرت ءُ جنس بدل ءِ تہا وتی دکان ء ھلینت آئی دکان ءِ تہا لائی، حرماگ ،بورہ ،برنج ،سوجی ،گڑ ،چاء ءُ شکر اتنت کہ حلک ءِ مردم گلہ داتنت ءُ چیز زرتنت بٹائی ءِ موسم رحمد ل وتی دکان جت ءُ چہ بزگران گونی آنی گونی گلہ زرت ءُ وتی بہر ء اچ کش آئی دکان ء چیزانی زورئگ ءِ تہا ھلاس کرتنت ۔رحمدل اچ آیان یک ے پہ دو گلہ گپت ءُ بزگر لاچارءُ مجبور اتنت کہ اچ آئی چیز بزوراں کہ بگیر اچ ایشی آزندگ نہ بوتنت ۔
	رحمدل حلک ءِ گوں وتی طرگ ءُ پاگ ء انچش گشت چوکہ درہائیں حلک آئی بہ بیت آئی پیرین پث وتی گس ءِ پے تاپ ء نندوک وتی ریش ءُ بروتان حنی جت یاکہ وتی چلم ء کشت۔
	رحمدل کدی کدی وتی گس ءِ تہا شیئرانی دیوان لوٹائینت کہ اُداوستاکار بشام ءِ نواسگ عیدو رباب جت ءُ رحمدل شئیر جت۔
	حلک ءِ تہا ونڈی ءِ رسم ء رحمدل پجاروکی کنائینت کہ آجمعہ ء یک سبرین پسے ونڈی کرت کہ ایش مہلوک ء بہر نہ بُوت ۔ءُ حلک ءِ سانگ ءُ آروسان گیس بتی پیڑومیکس ءِ پجاروکی ء رحمدل کرتگ ات کہ آچہ بازار ءِ بکالان یک پٹرومیکس یعنے گیس بتی ے زرتت ءُ آورتت کہ نوں ہروھدان کہ سیر ءُ آروس ے بوتین رحمدل ءِ گس بتی ایر ات کہ ایر ات کہ ایشرا آپہ باز نازونخرہ ے گندیت کہ حلک ءِ زھگ آئی ایدیم آدیم ء مچ بوتنت ءُ حلک ءِ جنک آئرا ءُ آحلک ءِ جنکان چاران بوت ۔
	روچگانی تہا تراویح وانگ ء آگیس بتی ء مسیت ء برت کہ ہم خرما ءُ ہم ثواب ۔ چہ حلک ءِ تہا والی بال ءُ فٹ بال ءِ میچ کہ چہ ڈیہی دیمرئی ءِ سبب ء اڈ دئیگ بوئگا اتنت رحمدل ایشانی کماش ات کہ ہردیگر ء آوتی دکان ءِ دیما پٹ ءِ سرا والی بال ءِ میچ اڈ دات کہ آئی چیز ہم بہا بوتنت ءُ آئی ایدگہ کارہم چلان بوتنت ۔
	وھدیکہ رحمدل اشکت کہ سید لعل شاہ چشین پیشنگوئی ے کرتگ کہ سید پالیزی ءِ مزنین دمب ء خزانگ ے چیر انت کہ ختگ لوٹیت تو حلک ءِ ورنا پارٹی ء پہ ے کار ء تیار کرت چیاکہ آوت واپارے ات ءُ خزانگ ءِ قدر ء پہ شری زانت!
	یک دیگرے ء حلک ءِ ورنایاں زرت ءُ پہ سید پالیزی راہدگ بوت ءُ حلک ءِ مردم آیانی پدامچی کنان پہ خزانگ ءِ شوھازء درکپتنت ۔
	سید پالیزی میرسفرخان ای حلک ءِ پشت ء چہ مزنین ریکان آدیم یک کؤرے ات کہ کوھانی ہار ءُ آپ ہمدان احت ءُ مچ بوتنت ءُ کور ءِ کنک ء مزنین ریکان جہل یک پٹے ءِ چہ ہارءِ آپان آباد بوت کہ ادا یک زمانگ ءِ سید لعل شاہ ءِ سیاد لگشت ،کوٹگ ء تورم دسکنڈ کرتاں ءُ انچش نمبین ڈگار ءِ سرا چوشہد ءُ شکر ء شوک بوزی ءُ کُری این کوٹگ رستنت پمیشا اچ ہما روچان پداایشی نام سید پالیزی ایر کنئگ بُوتت۔
	ادا سے گزانی یک کتاے ات کہ ریگستان ءِ تہا کور ءِ کنک ء اے سے گز نہ زاناں دلانی تہا چونین یاتان تازہ کرتنت کہ یک رند ء رحیم خان گوں وتی سنگتاں آئرا ہمداں آورتگ ات کہ ہمے گزانی بُن ء آچیرکائی بیٹری کشت انت چہ گزان آدیم یک کہنگیں دمب ے ات کہ آئی سرا پرشتگیں شیشہ ڑو کپتگ اتنت کہ مہلوک ءِ حیال ء اِدا المیّ یک خزانگ ے بوتگ ۔ءُ نوں چہ سید لعل شاہ ءِ گوئشگا پد آسوگہ بوتنت کہ ادا المی خزانگ ے بیت۔
	ہما روچی دیگر ء حمزہ گوں وتی سنگتاں حلّک ءِ مُچی ء ھوار رحمدل ءِ پدا شُت کہ ادا چو بزاں یک بازارے اڑ دئیگ بوتت ۔ہر مردم وش ات ہر مردم پراُمیت ات کہ المی اداخزانگ ے است ءُ اے خزانگ ء رحمدل چہ سید لعل شاہ ءِ برکت ء درکنت ءُ انچش آیانی ھزارسالگیں گریبی زیان بیت ءُ حلک ءِ تہا یک نوکین زندے پادکئیت ۔
	پدا دمب ء ختان روچ چہ مزنین ریکان آدیم کپان بوتت ءُ مہلوک گوں وتی بیل ءُ کلنگاں پہ حلّک ء برتر کرتگ ات کہ نوں اے کارء دیمتر ء ھلینگئی ات تانکہ خزانگ دربیت۔
	دومی روچ ء میرسفرخان حمزہ ءُ آئی سنگتاں نہ اِشت کہ آسید پالیزی بہ رونت چیاکہ میرسفرخان ءِ گوئشتن ءِ روء اے سید لعل شاہ ءِ مہلوک ء بدراہ کنئگ ءِ یک دگہ وڑ ءُ ڈول ے ات بلے چرانگی ے گپ ایش ات کہ مہلوک انگت ء چشین حبرانی سرا باور کرت کہ المی یک جاہ ے ،یک دمب ے ،ڈگار ءِ چیرا خزانگ ے است کہ ایشرا آدربگیجنت کہ دگہ کسّے اے بحت ءُ طالع ے گپّ اتنت ۔


