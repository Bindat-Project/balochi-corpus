						کراچی

پیش نامہ

	راجمان ءِ علم ہما راجمانی دودانی وانگ ءُ زانگ ء پد مھکم بوہان بوتگ وھدے ٹوٹم ءُ ٹیبواں راجمانی لوٹ پیلو کنان ء راجمان ء زند ءِ گوازینگ ءِ راہے ء سفر پرمات۔ اے راہ ءِ راہیّاں بازیں جاہاں سما کت کہ پلاں عمل راجمان ءِ لوٹانی پیلو کنگ ء دست ء شتگ۔ گڑا آہاں اے دود رد کنان کُت انت ءُ چہ ہمیشاں لہتے موڈیفائے modify بوہان بوت انت۔
	اگاں اے بنپد ء لیکہ ء بچارئے گڑا ’’راجدپتر ءِ اڑ کنگ making history ‘‘ ءِ لیکہ ءِ کاربند بوہگ عدگمان presuppose بیت۔ ایشانی چارگ ء پد سما بیت کہ سما زندگی ء راہے نہ بکشگ ء اِنت بلکیں زند ءِ مادنیں استی سما ء پہ سفر ء راہے بکشگ ء اِنت۔انچوکہ ایلکس کیلینیکوس Alex Callinicos نویسیت
"Men  history, but they do not make it just as they please: they do not make it under circumstances directly encountered, given and transmitted from the past" (making history pp.01) 
	وہدے اے وڑا راجدپتر ء بچارئے اِدا مارکس ءِ لیکہ ءِ رِد ء گشے جوڑشت structure ءُ کاردار subject ءِ میان ءِ سیادی زاہر بوہگ ء انت۔ انچو کہ پری انڈرسن Perry Anderson گشیت ’’ پہ راجدپتر ءِ اڑ کنگ یا جوڑ کنگ ء انسان ءِ زند ءِ سفر ءِ سے (3) رنگ انت‘‘۔ البت منا سما بیت لعل جان بلوچ ء اولی رنگ زُرتگ ءُ وتی کتاب ءِ دروشم سنگار اِتگ لہٰذا من پری انڈرسن ءِ اولی لیکہ ء قلمبند کناں کہ اے پہ راجدپتر ءِ جوڑ کنگ ء انسان ءِ زند ءِ اولی سفر اِنت ۔
	راجدپتر ءِ اڑ کنگ ءِ اول سرا ہما راجدپتری عمل است انت کہ اے عملانی تہا ذاتی لوٹ ءُ مول مراد، کشار کاری کنگ، پسندءِ آروس ، مہارت ءِ پیشدارگ ، لوگ ءِ بندگ ءُ سنبھالگ ءُ وتی نام ءِ بخشش ءُ ایدگہ بازیں چیز۔
	لعل جان بلوچ ءِ کتاب ءِ راجدپتری سفر منی نز ء پری انڈرسن ءِ نشان کُتگیں اولی لیکہ ءِ منزل ءِ نیمگ ء گام بُران اِنت۔ البت شخصی نبشتانکانی تہا منا پری انڈرسن ءِ لیکہ گمان نہ بیت ءُ نہ اے نیام ء پِری انڈرسن ءِ لیکہ ٹپاسگ بہ بیت۔ لعل جان بلوچ ءِ کتاب پہ منی وڑیں نو دربرے ء شریں وانگی سامانے۔
													امین ضامن بلوچ
					فقیر کالونی کراچی










ترس

	ہما زمانگ ءِ بنی آدمء اے دنیا ء راجمانی ( معاشرتی ) زند ءِ بُن ہِشت کہ اِیر کتگ ات آزمانگ ء بنی آدم ءِ پگر ء اِنچو رُدوم نہ زرتگ ات کہ مروچی زرتگ ئے ۔ ھستی ءِ ھرچ وڑیں چست ءُ ایراں آ زمانگ ءِ مردماں سک تُرس ءُ بیم اتکگ ۔ جمبرانی گرندگ ء آہاں ھمے مارتگ کہ نیلیں آزمان ءِ واجہ چہ ماسک ناراز اِنت ۔ مزنیں ہار ءُ ہؤراں بنی آدم ءِ زند ءِ چاگرد ءِ سرا جوانیں اثرے دور داتگ ۔ پمیشکہ آبنی آدماں اے چیز زوراک لیک اِتگ اِت انت ۔ ھمے وڑا زمین چنڈ اوں ھستی ءِ دلگرانی زانتگ ءُ سرپد بوتگ انت ۔ کوہنیں دور ءِ انسان ء بازیں دیوتاہانی پوجا ءُ عبادت کتگ ۔
	اے پوجا ءُ عبادتانی مول ءُ مراد ھمے بوتگ کہ دیوتا چہ آہاں دلگران مہ بنت ۔ پمیشکہ اے نیام ء پنڈت ءُ پروہتاتی مزنیں کِردے است ات پرچہ کہ آوھد ءِ لھتیں مردماں ھستی ءِ لھتیں چیزاناں پہمت ءُ وت پدا دیوتا ءُ بنی آدم ءِ نیام ء یک کردارے وتی واستہ ٹھینت ءُ وتی کردار ء جوان ءُ مھکم کنگ ءِ واستہ ایشاں وتارا دیوتاہانی نائب جوڑ کت ۔ پرچہ کہ کمو علم ءُ زانت اِیشانی گورا است ات ۔ پمیشکہ اِیشاں اے علم ءُ زانت دیوتاہانی ءُ خدائی علم لیک اِتگ ءُ مھلوکاتء اے علمانی در برگ ءِ اجازت نہ دات ۔ چیا کہ علم ءِ سرا اجاداری ء ابید اِیشانی حاکمی ء سک تُرس مان ات ۔ پمیشکہ بنی آدم ءِ ودی بوھگ ء بگر داں مرگ ءِ ساہت ء سجئیں زند ء اے پنڈت ءُ ملا مردمانی سرا چو ملکموت ء اشتاتگ انت ۔ اِیشاں ھمے جُھد کُت کہ مردم علم ءُ ذہانت ءِ نیمگ ء رھادگ مہ بنت ۔ دانکہ مئے ملائی ءُ حلوائی دور ھمے وڑا برجاہ دارگ بہ بنت ءُ بنی آدم تاں زندگ اِنت ذہنی غلام جوڑ بہ بیت۔
	بلے راجمان ءِ تہا رُدوم زیرگ ءِ عمل ء کس داشت نہ کنت ۔ پمیشکہ دنیا ءِ ھر کنڈ ءِ مردماں وتی وس ءُ واک ءِ ھساب ء پنڈت ، پروبت ، پادری ءُ مُلاہانی ھلاپ ء جھد کتگ ات۔ پرچہ کہ مذہبی ٹک ءِ مردمانی گشگ ھمے بوتگ کہ شمے قسمت ء ھمے گریبی نبشتہ کنگ بوتگ ۔ پمیشکہ شمارا ھر حساب ء صبر ءُ اوپار کشگی اِنت ۔ ھما مردم کہ شمے سرا بادشاہی کنگ ء انت آھدا ءِ نائب انت ۔ آہانی اطاعت کنگ شمے دینی فرض اِنت ءُ بنی آدم وتی گناہانی بکشگ ءِ واستہ ھیرات بکن ءُ ہون بہ ریچیت ءُ ملا ءُ میاں گوں پچیں پیشانی یے ھیرات بِدی انت داں کہ شمے گناہانی بکشگ ء ھدا ء گوں دزبندی بکنت ۔ چیا کہ پنڈت پادری ءُ ملا ء ابید دگہ کس سفارش کُت نہ کنت ۔ھمے جاورانی بوھگ ءِ سوب ء یک دراجیں مدتے ء پنڈت ، پرویت ، پادری ءُ مُلاہاں بنی آدم ءِ دراھیں راجمان ءُ آئی ءِ زند ءِ سرا جوانی ء حاکمی کتگ ۔ ھمے پیما بنی آدم یک دراج کشیں تہاری یے ءِ آماچ بوتگ ۔
	وھد ے بنی آدم ءِ تہا انچیں یاگی در کپت انت کہ آہاں راجمان ءِ عقیدہ ءُ ایمانانی خلافء جار جت ءُ چاگرد ءِ مذہبی ءُ بُرزی ٹک ءِ ھما مردم کہ آگوں مذہبی ٹک ءِ مردماں گوں ھُور بنی آدم ءِ سرا حکمرانی کتگ ، آہانی ھلاپ ء بغاوت کُت ۔ بنی آدم ء فطرت ءِ تہا آئی ءِ اہمیت ءُ بستار پیش دات راجمان ءِ ترس ءِ ھلاس کنگ ءِ جُھد بنا کُت ۔کوھنیں دور ءِ فلسفی لکریش وتی نظم یے ءِ تہا وتی ھیالاں چو درشان کنت آگشیت ’’ بنی آدم ءِ ترس ءُ بیم فطرت ءِ قانون ء پہمگ ء پد وت ھلاس بیت ۔ زند لھتیں روچ ءِ موکل ءِ نام اِنت ءُ زند ء رند مرگ ایوک ء یک کسہّے ۔ اے جھان ء ناوانندگی ، جذباتی جنون ، حرص ءُ جنگ وجدال ء چے ھر وڑیں گم ءُ جنجال ء سرا چست کننت ۔ ھمے بد ءُ بیرانیں وھم ءُ ھیال دوزہ اِنت ۔ زانتکارانی واستہ ھمے دنیا بھشت اِنت ۔ مروکیں مردم زانت ءِ چراگ ء زندگیں مردمانی دست ء دینت ءُ دیم ء رھادگ بنت‘‘۔ ھمے وڑا اپیکورس گشیت ’’ دیوتا ء ِھستی ء پہ انسان ء ترس ءُ بیم ودی کتگ ۔ ترس ءُ بیم انسان ءِ وشی ءِ ھلاس کنگ ءِ سوب جوڑ بوتگ‘‘ ۔ آئی ء گشتگ ’’ ترس ءُ بیم ء چہ دل ء در بکن ترا وشی رسیت ۔‘‘ وھدے ھندو راجمان ءِ تہا پنڈتانی زُلم ءُ زوراکی گیش بوت ءُ دراھیں ھند ءِ راجمان ءِ سرا پنڈتانی حکمرانی بیت ۔ گڑا آراجمان ءِ تہا اوں ترندیں ءُ سکیں زباں کارمرز کنگ ء لگت اِتاں ءُ پنڈتانی مکاری ءِ سرا سک نِگد گرگ بوت۔ گڈا اے وڑیں جاورانی تہا توار چست کنگ بوت ۔ چارو اکاس گشیت ’’ انسان ء نیکراہ ءِ ضرورت ھمے واستہ بوت کہ اے آئی ءِ تب جوڑ بوتگ انت ۔ ایشی ء ابید آئی ء تُنے ءُ کمی یے مار اِت ۔ بلے علم ءِ گیش بوھگ ء اے یقین ھلاس بوت ۔ اخلاق ءُ ادب فطری انت ۔ اے وضع داری ءِ واستہ یک راجمانی رندگیری یے۔ الوہی احکام ء گوں اِیشی ء ھچ وڑیں سیادی یے نیست ۔ اے سجیناں گوں ھُور انت گوں دُراھیں یک انت ۔ روچ راست ءُ دروگ بندوک ءِ سرا یکیں وڑا درپشیت۔ اگاں فطرت ءِ تہا اخلاقی تپاوت است گڑا اے فرق ازل ءُ ابدی اِنت ۔ جذبات ءُ سرشتانی زوال کنگ ء ھچ وڑیں پائدگ ءُ نپ نہ رسیت ۔ زند ءِ اصل مقصد وشیں زند ءِ گوازینگ اِنت ءُ اولی زانت کاری وشی اِنت ۔
	دین بہا مُلاہانی ھلاپ ء اے چست ءُ ایر اسلام ءِ راجدپترءِ تہا ہم مارا گندگ کیت کہ جنت ءُ دوزہ ءِ نام ءِ سرا دینءِ بہاکنگ ملاہاں وتی لاپ کتگ ءُ مھلوک ء جہالتءُ کوریں عقیدہانی سرا بھروسہ کنگ ءِ حکم داتگ ۔ راستی ءُ حق ءِ شوھازگ ء رہشونی دئیگ ءِ بدل ء بند ءُ تاھید ءُ دُعا ءُ فاتحانی سرا مھلوک رد داتگ ۔ ھمے سوب اِنت کہ مُلائیت ءِ ھلاپ ء صوفیاں مزنیں جھدے کتگ کہ مردم حق ءُ راستی ء گوں ھدا ءِ گوما وتی سیادی ء جوڑ بکن انت ۔ھمے سوب اِنت مئے صوفیاں گشتگ کہ راستی ء وت شوہاز بکن اِت وت راست بکن اِت ءُ ھر وڑیں سیادی جوڑ بکن اِت بِلیں آسیادی گوں ھستی ء بہ بیت شر ،یا ھستی ءِ مھلوکاں گوں بیت ۔ ءُ ناکہ پہ لب ءُ لالچ ءِ واستہ۔
	بی بی رابعہ بصری ءِ بارو ء مشہور اِنت ۔ یک روچ آبصرہ ءِ سڑک ء گوزگ ء بیت ھمے حالت ء کہ یک دستے ء آسے زوریت ءُ یک دستے ء آپ ئے گوں بیت ۔ مھلوک اے درگت ء جست ئے کنت ۔ دراھینیت ’’ من بھشت ء آس دیگ ءُ دوزھ ءِ آس ء توسگ ء سر گپتگاں کہ مسلمان جزا ءُ سزا ءِ پکر ء چہ آجو بہ بیت ءُ ھدا ء گوں بے لب ءُ لالچ ء مھر بکنت ۔‘‘
	 اے پگر ءُ سسا بنی آدم ءِ دپتر ءِ میراث اِنت ۔ بنی آدم ءِ اے المی ایں ذمہ داری اِنت کہ وتی کوہنیں دپتر ءِ پٹ ءُ پول ء بکنت ءُ مرچیگیں دور ء وتی کرد ءِ سرا شری ء چمشانک بدنت ۔ گڑا ما ھمے گندیں کہ وھد ءُ دور بدل بوتگ انت بلے ھما کرد کہ کوہنیں دپترانی تہا پیوست انت ۔ ھما دراھیں کرد بنی آدم ء گوں روچ ءِ مروچی ھم ھمراہ اِنت ۔ بلے اے کرد ءِ تہا ازم کار بدل بوتگ انت بلے اے ترس ءِ جیڑہ ھما پیما بنی آدم ءِ دیما مِک اِنت کہ مروچی ء چہ سداں سال پیسر ھمے جیڑہ افلاطون ءِ دیم ء بوتگ ۔افلاطون گشیت ’’ زھگے چہ تہاری ء بہ ترسیت گڈا ھیرانی گپے نہ اِنت بلے ٹوھیں مردم چہ رژن ء بہ ترسنت گڈا اے بھمانگی گپے بیت ۔‘‘
	مئے راجمان ءِ جاور افلاطون ءِ گشتگیں قول ءِ وڑا انت ۔ مروچی مئے راجمان ھما کوہنیں جیڑہ بزاں ’’ترس ‘‘ نوکیں وڑے ء مئے دیم ء اِنت باید اِنت پگر ءُ روژنائی دوستیں مردم ترس ءِ تہاری ءِ ھلاپ ء بوؤکیں جنگ ءِ سروکی ء بکن انت ۔

پہ نبشتانک ءِ سرجم کنگ ء اے کتاب وانگ بوتگ انت۔
1۔ روایات فلسفہ 	علی عباس جلالپوری
2نوید فکر 		سبط حسن
3تاریخ کا نیا موڑ 	علی عباس جلالپوری
4ہندوستان 	ول ڈورانٹ/طیب رشید


آس 

	اگاں تپاسگ ببیت گڑا شری ء زانگ بیت کہ انسان ہچبر وتی زند ءِ تہا آشوب ءِ آرگ ء سوبمند نہ بوتگ ات۔ اگاں آئی ء آشوبی راز درگیتک مہ کُت اِنت ، گڑا مروچی ہم آ،ابرم ءِ غلام بوتگ ات۔ بلے جاورحال انچش بدل بنت کہ انسان ء ابرم ءِ ٹوھیں راز بزاں ’’آس‘‘ درگیتگ ءُ ہمے آس ءِ برورد اِنت کہ آئی ء انسانی زند ءِ تہا یک نوکیں دروشمے آؤرت۔
	آس ءِ ارزشت انچش ات کہ دیومالائی قصہانی سرمچارءُ انسانانی محسن ءُ دوزواہ ءِ پنام ءِ واجہ پرومی تھیوس سی ہزار سال قید ءُ بند کنگ بوت۔ پرچیکہ آئی ء دیوتایانی رضاء ابید بنی آدم ء آس ءِ سوغات داتگ ات۔
	آس ءِ شوہازء چہ انسان ءِ دلوتی کم بُوت۔ آس ءُ کشوری ءِ برکت ء انسان چہ شکار ءِ جنجال ء آجو بُوت ۔ گرادگ ءِ عمل ء چہ ترندیں وردن ہم پہ ورگ ء کارمرز بُوت انت۔ انسان گیشتر غلہ ءُ سبزیانی نیمگ ء رھادگ بُوت ۔ چریشی ء ترندیں وردن گرادگ ء چہ نرم بُوت انت۔ آہانی جاہگ ءِ ضرورت کمتر بُوت۔ چرے عملء دنتان نزور بوہان بوت انتءُ ہمے دودمان ءِ چیدگے جوڑ بوت۔ (1)
	بنداتی دور ءِ یونانی فلسفی ہیرا کلیٹس ءِ(Heraclitus 435-475BC)ءِ لیکہ ات کہ آس جہان ءِ خالق اِنت۔ بزاں جہاں آس ء چہ جوڑ بوتگ ،آس دائم ء چہ است اِنت ءُ است بیت ۔ایشی ءِ لھتیں بہر رُژناہ انت ءُ لھتیں تہارماہیءِ آماچ انت۔(2)

	آس ءِ ہمروچی زندءِ کارمرز کنگ ءِ بابت ء پروفیسر گولڈن چائلڈ گُشیت کہ اوّلی رندا راجدپتر ءِ تہا انسان ء ابرم ءِ سرا محکم ءُ زورے ء گوں باج بُرتگ ات۔ آئی ء دلوتی زندء چہ وتا آشوبی دروشمے ء جُتا کُت۔ آئی ء چیز نیستی ء چہ استی ء آؤرت انت۔ سماء آہانی خالق جوڑ بُوت ۔ ہمے وڑا آئی ء وتی انسانیت درشان کُت ءُ وتی ذات کامل کُت۔(3)
	آس ءِ درگیجگ ء چہ انسانی زندءِ سرا ٹوھیں سان کپت انت۔ انسانء آس ء یک پاکیں دیوتایے ءِ بستاربکش اِت ءُ آس ءِ عبادت گوں ستک ءُ یقین ء کُت ۔ آئی ء وتارا چہ ہم گیشتر ارزشت آسء دات۔
	اگاں انسان ءِ بُندات گفتار ء چہ بوتگ، دودمان ءِ کشوری چہ، گڑا صنعتءِ بنگیج آس ء چہ بوتگ۔ آس انسان ءِ ٹہشت نہ اِنت بلکیں درچکانی تاک ءُ شاہانی گسگ ء یا آزمانی گرندیاکیمیائی چیزانی ہواری ء چہ اے قدرت ءُ معجزہ مئے دیم ء اتکگ انت۔ انسان ءِ گورا ابرم ءِ گیگانی ءُ آس ء ِ کارمرز کنگءِ بُود ءُ ہنر بُوتگ۔ درستاں چہ پیش آس پہ رژنائی ءِ حاصل ء کارمرز کنگ بُوت چہ ایشی ء انسان ء وتی بیمناکیں دژمن بزاں تہاری پروش دات۔ پدا آئی ء آس گرمائشت ءِ واستہ کارمز کُت۔رندا، آہاں آہن گوں آس ءِ وسیلہ نرم کُت۔ پدا آئی ء تاب داریں دروشم بکشات۔ آس انچیں مہربان ءُ اجبیں چیزے ات کہ بے دودائیں انسان ءِ واستہ یک سوغاتے بوت۔ یک دیوتایے وڑا ایشی ء پہ ہزاراں قربانی ندرکنگ بوت۔ پدا انسان ء آ‘ وتی زند ءُ لوگ ءِ بنجل جُوڑ کُت۔ سرانوئیں(خانہ بدوش) اہدء انسان ء آس چہ یک جاہ ء دومی جاہ ء بُرت بلے پہ ستک ءُ دل ایشی ءِ نگہبانی ہم کُت کہ آس مہ مریت۔ اہلِ روم وش رنگیں کاڑےءِ کُشگ ء ہچ وڑا چک ءُ پد نہ بوتگ انت کہ اگاں آکاڑء ہم آس توستگ ات۔(4)
	آس چونائی ء گرمیں دمگ ءِ مردمانی پُولگُول(دریافت)اِنت بلے ابرمی گپے کہ سردیں دمگانی مردماں گوں آس ء گیشتر مہر اِنت۔ مصر، افریقہ،عرب،شام،عراق ءِ گرم ءُ لاڑیں ریگستان ءِ مردمانی پگر ءُ مارشتانی سرا آس ء تاوان باریں سان دور داتگ۔آہانی نزء آس ایوکا سوچیت ءُ اذیت دنت۔ اودء سالے ہشت ماہ ترندیں گرماگ دوزہ ئیگء آس چنڈیت۔ اے عمل چہ عذابء کم نہ اِنت۔ اُودء چوں مردم آسءِ ساچشتی ءُ پائدگ مندیں دروشم ءِ سرا ھیال گور کُت کننت؟ ہمے سوب اِنت کہ ہمے ملکانی نیکراہ ء ہم آس ءِ ترسناکیں دروشم پیشداشتگ کہ دوزہ ء ہم آس جمبور بیت۔ البت ریگستانی دمگانی تہا آس ء چہ گیشتر آپ ءُ درچکانی ارزشت است بوتگ۔او دءِ مردماں اے چیزگیشتر نز آؤرتگ انت۔ پمیشکہ جنت ءِ تہا آس ہچ وڑا گواہ نہ کنت بلکیں اودء بزیں درچک است انت، آہانی جہل ء بزاں بُن ء آپ شیپ بنت ءُ کوثر ءِ سپائیں آپ ہم اودء بیت۔(5)
	بلے زمستانی دمگ ءِ جاہ منند آریائی راج ء آس ٹوھیں مقام ءُ ارزشت داتگ ات۔ آریانی زند ءِ گنجیں بہرے آس ء گوں ہمگرنچ بوتگ ءُ آہاں آس ءِ سپت الہان کتگ۔ اگاں ما،رگ ویدء پہ درورے بہ زیر اِنت کہ آئی ءِ تہا اندرا ء رند گیشتر بھجن سُوتءُ سپت اگنی دیوتا ءِ شرپ ء انت۔ اندرا ءِ شرپی ءِ مزنیں سوب اے بوتگ کہ آوادی سندھ تہا آریاہانی مستریں بامردات۔ ہمائی ءِ سرکماشی ء آہاں اِدءِ کوھنیں راج اسورا، داسیو ءُ ایدگہ پروش داتگ اِت انت۔چریشی ء ابید رگ وید ءِ بُندات آس ءِ دیوتا ءِ سپت ءِ لبزاں بزاں بھجناں گوں بیت۔ شاعراں اگنی (آس) ءِ جوانیں اوصاف بیان کتگ انت۔ آوشبوے، دائم حیات اِنت، رزق دنت، پیغمبرے ، انسان ءِ دوزواہ اِنتءُ آریاہانی دیدگ اِنت۔ تہارماہی ء پروش دیوک اِنت، وش رنگ اِنت، وتی نور ء گوں تہاری ء ہم گندیت، بے معیار ءُ کودکے، دانا ، عاقل ءُ سخی اِنت، مال مڈیاں سرریچ اِنت ءُنیبگ ءِ ساچکار اِنت۔
او اگنی! تئی بازیں نام انت
تو نمیران ئے ،پاک ئے ءُ ہدائے

	مصریانی گورا دوزگ ءِ بابت ء اے لیکہ بوتگ کہ مُردگ یک کمپانے ءِ تہا گوازان ءُ کوٹی یے تہا پُتریت ۔ اودا آئی ءِ نیکی ءُ بدی تو رگ بنت پہ سزا ء آس ء چگل دئیگ بیت یا آئی ء مزنیں اژداہی ءِ دیم ء دئینت کہ آئی ءِ سرا آس چنڈیت۔ ہماہاں کہ دیوتاہانی سرا ایمان نہ آؤرتگ آہانی بابت ء گشگ بیت کہ ’’ آس شُمے حق ء نہ اِنت، ہلاپ اِنت، انگرہم ہلاپ انت۔ جمبوریں آس ہم شمے حق ء نہ اِنت۔ اے آس شمارا ونڈ ونڈ کنت اے شمارا ہمے وڑا بُریت کہ شماں کدی دیست نہ کن اِت کہ آزمین ءِ سرا ہم زندگ انت‘‘۔(6)
زرتشتی دین ءِ تہا آس پاک ھیال کنگ بیت۔ اے دین ءِ رِدا آس ءِ تہا تُک جنگ ، چیزے دور دئیگ ٹوھیں گنائے زانگ بیت۔ پارسیّانی عبادت جاہ ءِ نام ’’آتشکدہ‘‘ اِنت۔ ایشی ءِ تہا آس جمبور اِنت۔ بلکیں آہاں یک زمانگے آس ءِ عبادت ہم کتگ۔(7)
	الہاتی (توحیدی) نیکراہانی راجدپترءِ سرا چمشانک دئیگ ببیت گڑا آس ءِ یک ٹوھیں کرد ے دست کپیت پہ درور ، عیسائی نیکراہ ءِ تہا دوزہ ءِ ڈیلہ گوں آس ء ھمگرنچ اِنت۔ اے یک انچیں ترسناکیں آسے کہ انسانی بدن ء سوچیت ءُ پُرکنت۔ اے عمل یکشلہ برجاہ دارگ بیت۔ اے حیال ءِ پشدرہ ء انسان ءِ دیم ء آس ہما تباہی بوتگ کہ دمانے ء جنگل ءُ آبادی سوتکگ ءُ پُر کتگ انت ءُ زندءِ دراھیں چیدگاں بیرگ ء ھلاس کنت۔ آس ءِ سوچگ ءِ اذیت ء برداشت کنگءُ یکشلہ اے عمل ءِ سرا کاربند بوھگء یک ٹوھیں اوپارے درکار ات ۔ ہمے سوب اِنت کہ دوزہ ء آس اذیت ءِ یک چیدگ ات۔(8)
	جوہان گورڈس بلوم وتی کتاب ’’آس ءُ دودمان ‘‘ تہا دوزہ ءِ آسءِ بابت ء نبشتہ کنت کہ گوریچانی یورپء دوزہ ءِ آس ءِ جمبوری پہ آریاہاں ترسناک نہ ات۔پرچیکہ ایشانی واستہ زمستان گیشتر جنجالءُ اذیت ناک ات۔ ہمے سوب اِنت کہ آس ءُ دوزہ ءِ سیادی ہما دمگاں است ات کہ آدمگ سک گرم اِت انت۔بلے میزان میزان ء عیسائی یورپ تہا آس ءُ دوزہ ءِ ستک قبول کنگ بُوت ۔یورپ ءُ قرون وسطی ء اہدء جادوگر ءُ شرک کنوکیں مردم پہ سزا ء آس ءِ تہا دور دئیگ بوتگ انت کہ آہاں دوزہ ءِ سزا بہ رسیت تاکہ آس ءِ گندگ ء گوں دگہ مردم آسءِ اذیت ء بہ مارانت۔(9)
	آس ءِ انسانی زندءِ تہا ٹوھیں ارزشت ء چہ انکار کنگ نہ بیت۔ انسان ءِ دراجیں راجدپترءِ تہا آسء وتی ارزشت برجاہ داشتگ۔ بقول سبط حسن’’آس رُژنائی ، گرمائشت، ھاٹیگ ءُ زند اِنت‘‘۔

سرشوندات
1۔ انسانی تہذیب کا ارتقاء ،	ول ڈیورانٹ /تنویر جہاں	 تاکدیم19
2۔ روایاتِ فلسفہ ، خرد افروز ،	 علی عباس جلال پوری		 تاکدیم 7
3۔ نویدِ فکر ،		سبطِ حسن 			تاکدیم246
4۔ انسانی تہذیب کا ارتقاء، 	تاکدیم 21
5۔ نوید فکر،		 تاکدیم246,247,248
6۔ بدلتی ہوئی تاریخ ، 	ڈاکٹر مبارک علی 		 تاکدیم 115
7۔ نویدِ فکر،		 تاکدیم248
8۔ بدلتی ہوئی تاریخ ،	 تاکدیم 117
9۔ ھمیش اِنت،		 تاکدیم 118





بشر خوری

	بنی آدم ءِ کوہنیں دپتر ءِ سرا اگاں چمشانکے دیگ بہ بیت گُڈا اِے گپّ ءِ الم ء شاھدی رسیت کہ بنی آدم ء وتی جاورانی وتی لوٹ ءِ رِدء دودانی تہا وڑ وڑیں بدلی ءُ سدلی آؤرتگ۔ اِے درگت ء آئی ء نیلیں زِرءِ شرنگیں ءُ زیبائیں ءُ وڑ وڑ یں ماھیگاں بِگر داں گُلزمین ءِ سرءِ جناور ءُ کاہ ءُ سبزی پہ وردن ء کارمرز کُتگنت۔
	کوہنیں دپتراں چہ زانگ بیت کہ مردیں آدم لاپ ءِ دوزہ ءِ توسگ ءِ واستہ شکار ء شتگنت ،گڑا اِے ساہتاں جنین آدم ء دست سرءِ چیر ء نہ کتگ ءُ نہ وپتگ ۔ بلکیں آ اُوں ہمے گِس ءِ کِرّ ءُ گوراں کا ءُ بُوچ ءِ کِشگ ء دلگوش بوتگنت۔ جنین آدم ءِ ھمے دلگوشی ءِ برورد اِنت کہ گوشت ءِ ھواری ء کاہ ءُ سبزی ھم وردنے جوڑبوت انت۔ ھمے تخلیق ء دیمروئی کُت ءُ یک نوکیں راجمانے جوڑبوت۔ گُڑا بنی آدم زندگ بوھگ ءِ واستہ ایوکا شکار ءِ مھتاج نہ بوت بلے چریشی ء گوشت ءِ ارزشت ہچبر کم نہ بوتگ۔ بنی آدم ھما وھد ء اوں گوشت واری ء ھدوناک بوتگءُ مرچی ھم پہ گوشت واری ءِ واستہ ھُبّ کنت۔گوشت واری ذی اوں راجمان ءِ تہاراجمانی بستارے ء زندگ بوتگءُ مرچی اوں راجمان ءِ تہاایشی ءِ ارزشت ءِ تہا ھچ کمّی نئیتکگ۔
	بنی آدم ءِ دپتر ءِ تہا یک انچیں وھدے گوستگ کہ انسانی گوشت بنی آدم ءِ شرّیں وردنے بوتگ۔ بنی آدم ء بشرخوری پرچہ بے تُرس ءُ بے لجّ ء کتگ؟ اِیشی ءِ سوب جوانی ء زانگ نہ بیت ۔ بلکیں آ وھدءِ وردن ءِ کم بوھگ ءُ ڈکال ایشی ءِ مزنیں سوب بیت کن انت۔
	بازیں زانتکارانی ھیال اِنت کہ وھدے بنی آدم فلسفہ ءِ زند ءِ احساس محرومی ء چہ در اتکگ ءُ مارشت ءِ حاصل ءِ تہا پُترتگ۔ گڑا زندءِ بارو ء انسانی نظریات ،جان ءِ ھاٹیگ ءُ شہہ زوری ءِ اِرد گرد ء ترّگ ئے بنا کُت۔ ہمے سوب اِنت کہ مروچی ء چہ یک ھزار سال ساری ـ’’بشرخوری‘‘ ءِ دود بوتگ۔ بنی آدم ء بشر خوری بیرگیری ءِ مارشت ءِ تہا سُچگ ءِ سوب نہ کتگ۔ بلکیں اِے غیر اخلاقی ءُ قابل نفرت کِرد ے ءِ باپُشت ء انسان ءِ فلسفہ ءِ زند ءِ ہما ھیال کارمرز بوتگ کہ بنی آدم ھاٹیگ ءُ تاگت ءِ ہزانگ اِنت۔ ’’اگاں یک انسانے دومی انسان ءِ گوشت ء بہ وارت گڑاوروک ءِ جان ءِ تہا ھاٹیگ ءُ تاگت پیداک بیت‘‘۔
	نامداریں نبشتہ کار ول ڈیورانٹ نبشتہ کنت ’’ بنی آدم ء وڑوڑیں تامدار ءُ وش لزتیں وردنانی تہا وتی ذات ھم ھوار کُت۔یک وھدے انچیں بوتگ کہ بشر خوریء تیوگیں دنیا ء رواج گپتگ انت۔ بے دودائیں ٹکّاں ابید کم ءُ گیش رندءِ راجانی مثال است انت۔ آئرلینڈ،ابسیریا، پکٹ ءُ یازدمی کرن ء ڈنمارک ءِ مھلوک گون بوتگنت۔ بازیں ٹکانی تہا انسانی گوشت بازاری وردنے بوتگ ۔ کپن ءُ دپن ءِ نام ءُ توار نہ بوتگ۔ بُرزنیمگیں کانگو(Congo)ء زندگیں مرد ءُ زالبول ءُ زھگ وردن ءِ واستہ نہادیگء بوتگ انت۔ نوکیں برطانیہ ءِ جزیرھانی تہا بنی آدمی گوشت ھمے وڑا نہا دیگ ء بوتگ کہ ھمے وڑا مئے گور ا کساب دلوتانی گوشت ء بہا کننت۔ لہتیں سلمانی زیروانانی تہا انسانی شکار (ہاسیں وڑے ء) زالبولانی دعوت ہمے پیم ء ورگ بوتگ کہ گشے آ، سُورانی دعوت ء ورگا انت۔ فجی ءِ مھلوک ء کُچکّاں چہ جنین شر تِر لِیکتگ آہانی گُشگ بوتگ کہ بینگ سگ آب ءِ بُو ء کنت۔
	تہتی ءِ پولینزیا ءِ کماشیں سردارے ء سیل لونی ء وتی وردن ءِ بابت ء گُشت ’’اگاں کجام ھم اسپیت پوستیں (سفید فام) مردمے شرّی ءِ سرا پچگ بہ بیت ۔ آچو پُہتہ اِیں موز ء بیت۔ بلے فجی ءِ مردمانی اِے ھیال بوتگ کہ اسپیت پوستیں مردمانی گوشت سور ءُ ڈڈ بوتگ ءُ یورپ ءِ ناھُدا ءُ جانشو ءِ ورگ ءِ لائق نہ بوتگ بلے چریشی ء یک پولینزین ءِ گوشت گیشتر تامدار ات‘‘۔
	نبشتکار دیم ء نبشتہ کنت ’’ بے دودائیں انساں ء اخلاقی طور ء بنی آدم ءُ جناورانی گوشت ء ھچ وڑا تپاوت نہ کتگ ات۔۔ ملیشیا ءِ چاگرد ءِ تہا ھما سردار سک نامدار ات کہ آئی ء وتی سنگتانی دعوت گوں بنی آدم ءِ پتکگیں گوشت ء کتگ۔ یک برازیلی سردارے ءِ گُشگ ات کہ وھدے کہ من دژمنے بُکشاں گڑا آئی ءِ جون ء برباد کنگ ء چہ شر تر اِنت کہ وردن بہ بیت۔’’انسان ءِ ورگ ھراب نہ اِنت بلکیں آئی ءِ سڑگ ھراب انت اگاں من کُشگ بباں منی ٹک ءِ دژمن من ء پہ وردن ء کارمرز کننت یا کہ اِنّاں کہ چریشیء پُر لذت دگہ ھچ چُشیں لیب نیست‘‘۔
	بنی آدم ء مروچیگیں وھد ء ھم چہ بشر خوری ءِ ھیل یل ء نہ کتگ۔ بلے آئی ء دروشمانی تہا تپاوت آؤرتگ بلے انگت بنی آدم وتا چہ گوستگیناں ء چے شر تِر لیکیت۔ بلے مرچیگیں انسان گیشتر ھون وارءُ جون وار انت۔ دوئیں میاں اُستمانی جنگ ءُ ھیر و شیما ءُ ناگا ساکی ءِ سراتراک اِیشیءِ بشر خوری ءِ نشان انت۔ یک فرانسسی بتلے کہ ’’ انساں پہ انسان ء گُرک اِنت‘‘ ۔ اِے بتل مروچیگیں دور ءِ جاوراں وت پدّر کنت ۔ بشر خوری بنی آدم ءِ ھون ءِ تہا اِنت ھچ وڑا گِستا نہ بیت۔

سرشوندات
فلسفہء زندگی	 	افتخار قطب 	تاکدیم17
انسانی تہذیب کا ارتقاء	ول ڈیورانٹ	تاکدیم19-20



جادُو

	جادوگری ءِ راجدپتر ءِ بنداتی راستیانی گیشینگ باز مشکل اِنت۔ بلے راجمانی زانتکارانی پٹ پولاں چے اے گپ پدّر بوتگ کہ راجمانی زند ءِ تہا جادو ءِ ھر وھد ء دولوٹ ءُ گزر بوتگ انت کہ کجام ھم کارئے ءِ بوھگءِ اُمیت ءُ دومی کارے دیمء اڑاند پیدا کنگ۔ اولی ءِ مقصد ءُ پشدرء انسان ءِ جبلی ءُ ابرمی مارشت ءُ جذبگ کار ء انت۔ دومی مقصد ءِ پشدر ء انسان ءِ ترس ءُ بیم زائر انت۔ ہمے وڑا کہ جادو انسانءِ ھمے جہدءِ نام اِنت کہ چریشی ء آوتی محرومیت ء کم کنگ ءِ جہد ء کنت۔
	اھدی عراق ءِ شھر بابل جادو ءِ بُنجل بوتگ۔ پمیشکہ بابلی ءُ کالدی لبز پہ جادوگری ءِ معناہاں گوں پہمگ بوتگ انت۔بابل ء جادو دراھیں روٹکی دمگاں شنگ بیتگ ات۔ مسلمانانی جادوگری، بابلی جادوگری ءِ برورد اِنت۔ مسلمانانی گورا روحانی علمءِ دو بہر انت۔
 ۱۔ علوی(یزدانی) 
۲۔ سیفلی(شیطانی)
 اولی بہر نیکیں جادو گشگ بیت ءُ چریشی ءِ وسیلہ ء مردمانی اڑ ءُ جنجال ٹاھینگ بنت ءُ بدیں ارواہ ہم گمسار کنگ بنت ءُ مزنیں امراض ءِ علاج اوں بیت ۔گالبند ءِ ردء اے سِیمیا گشگ بیت۔بزاں ہدا ءُ آئی ءِ نیکیں بندھانی ارواہ ء گوں مشکلانی توجیل ءِ ہاترہ رھوت کنگ ۔ بدیں جادو ءِ مول ءُ مراد انسان ء جنجالانی دیمپان کنگ ، ڈکھِ ارجان کنگ ،نادراہ کنگ ءُ آئی کوشگ انت۔ اے درگت ء شیطان ءُ آئی ءِ باھر ء گوں کمک زیرگ بیت۔ اھدی مصر،چین ءُ وادی ءِ سندھ ءِ دراوڑجادو ء بلد بوتگ انت۔چین ءِ جادو ءِ کتاب لی چنگ کنفوشس ءِ اھدء چہ ہم سارئیگ اِنت۔چونائی ء جادو ءِ کوھن تریں کتاب’’ مردگاں‘‘ ھیال کنگ بیت کہ۳ہزارپ۔م(پیش مسیح) نبشتہ کنگ بوتگ ات۔ اے کتاب ءِ کراماتانی وسیلہ ء ارواھانی ساڑی ، نادراھانی علاج ءُ دریائے ءِ نیل ء ھار کنگ بوتگ۔ پہ کاڑانی مہرءِ حاصل ء اے کتاب ء ٹونے ءُ ٹوٹکے (دم ءُ چُپ )اوں نبشتہ بوتگ انت۔بازیں پولکارانی ھیال اِنت کہ جادو ءِ ردوم ء انسان ءِ حسی تقابل ءُ آئی ءِ حسد ءِ جذبگانی جوانیں کرد پیلوکتگ۔ راجدپترءِ گشگ اِنت کہ یک نیمگے انسانء وتی سحری بودشت پہ گھبودی ءِ کارمرز کتگ انت ، دومی نیمگء تاوان ءُ نقصان ، تباہی ءُ بربادی ءِ ھاترا اوں کارمرز کتگ انت۔ جادو ءِ تہا شر ءُ شِرءِ پجار یا پاک ءُ ناپاکی نشاندہی کنگ نہ بیت ءُ نیکہ جادو وتی مول مراداں نیک ءُ بد ءِ تہا بہر کنت۔
	کواس ءُ زانتکاراں اے راستی پدر کتگ کہ انسان ءِ معاشی چست ءُ ایراں اول سر ء حساب ءِ(ریاضی) پداں نبشتہ ءِ دود،ودی کتگ ۔ حساب ءُ نبشتہ ءِ آھگء انسانءِ سحرگری ءِ تہا جوانیں درے بندات بوتگ۔عملیات و کلمات ءِ نبشتگیں دروشم ء ساحرانی کارارزان کتگ انت۔آھاں سحری تائید نبشتہ کت ءُ وتی مریداں دات انت ۔ ایشاں تائید گٹ ء کتگ انت یا درچکانی شاھاں بستگ، لوگءُ دکانانی بنیاد ایر کنگ یا چریانی تہا کل کتگ انت ۔دومی صورت ء اے تائید آپ یا وشبوانی تہا ششتگ ءُ وارتگ انت یاوردنی چیزانی تہا ھور کتگ انت۔
	حامد عبدالقادر ءِ گشگ اِنت کہ اسلامء سحر ء چہ انکار کتگ بلے ایشی ءِ بدلہ مسلماناں قرآن پہ شفا طلبی ء کار مرز کتگ۔ امام فخرالدین رازی نبشتہ کنت کہ قرآن ءِ تہا دراھیں نادراھیانی علاج است اِنت۔ پمیشکہ قرآنی آیات تعویز ء نبشتہ کنگ بنت ءُ نادراھانی علاج کنگ بیت۔ بلے سرسید احمد خانء وتی نبشتانک ءِ تہا اے گپ ءِ ھلاپ ء نبشتہ کتگ ءُ آ گشیت کہ قرآن مجید ءِ آیات عمل کنگ ءُ وانگ ءِ بابت ء انت۔ ایشانی تہا روزیگ ءُ نادراھی ءِ علاج شوھاز کنگ جائز نہ اِنت۔ آئی ءِ حیال اِنت کہ قرآن ءِ بنکی مول ءُ مراد ہدایات دئیگ اِنت۔
	ہندوانی گورا جادو ء’’ اگم بدیا ‘‘گشنت۔ اگاں ہما مردم کہ اے علم ء بلد اِنت گڑا آوتی چولا(دروشم) بدل کت کنت ءُ دومی ءِ قالب ءِ تہا شت کنت ، گوات ءِ سرا سفر کنت، آپ ءِ سرا رُوت، اُشکیں درچکاں چہ برکاریت ءُ ٹوھیں نادراھی چہ مردم ء رکینت۔ ہندوانی گیدی ءُ لس مہلوکی قصہانی تہا چُشیں جادوگر ءُ جو گیانی ذکر المء است کہ آ اگم بدیاءِ سوبء ھروھداں بلوٹاں مردمانی چماں اندیم بنت ءُ کرنانی مساپری ء ساھت ء سرجم کننت، منترواننت ءُ جوانیں مردم ء سنگ سیاہ کننت۔ ایشانی گوارا انچیں ُمہر شدّر است انت کہ جنکء مہروان ءُ شیدا کننت ءُ ایشانی تہا ہمنچو ھاٹیگ اوں است کہ دو مہروانیں دلانی تہا کینگ پیداگ کُت کننت۔
	سحر ی نبشتانکاں سحری لبزانی کدر ءُ بستار برز کت۔ بہر حال ساحراں وتی کسبءِ برجم دارگ ءِ واستہ نبشتانکانی ہما گڑءُ منجیں دروشم ودی کتگ ات کہ لس مہلوک ءِ پہم چہ ہمادیم اتاں۔ چمدا چہ اعداد ءِ مابعد الطبعیاتی مطلب ءُ بزانتانی درچے بندات بوت۔ ریاضی ءُ علم الزمان ءِ اے ہمگرنچی ءِ سوبء بازیں علمی ءُ پگری ارزشتے ودی بُوت۔ سحر گری ءِ تہا علم الفلکیات ءِ اثر ءُ سان چمدا چہ بندات بُوت۔ انسان ءِ بنداتی سائنسی پگر ہم ہمے علم ءِ تہا ھوار انت۔ اے کائنات اعداد ءُ شمار ءِ یک رھبندے ءِ وسیلگ ء روان اِنت۔ انسان ہم یک عددے ءِ بستار ء داریت۔ وھدے کہ جہان ء اعداد ءُ شمارانی تہا کجام ہم بدلی ءُ سدلی ئے بہ اِ ت گڑا انسان چریشی ءِ اثراتاں وتارکھینت کُت نہ کنت۔ ہمے سوب اِنت کہ بُرجانی گردش انسانی قسمت ءِ سرا اثر دور دینت۔ چمدا چہ سحرگری ءِ تہا علم نجوم ءِ دزمانجنی بندات بیت۔ نوں ساحراں انسانی قسمت ءِ باروا زانگ ءُ رپّکءِ ھنر در بُرت۔ قسمت شناسی ء سحرگری ءِ کسبی بستار گیشتر شاھگان کُرت ۔ پرچیکہ ساحر اے قابل بوت انت کہ انسانی قسمت ءِ میلانی پیش گشیء کت کن انت، کہ انسان اے وڑیں ایجابی ءُ امتنائی عملانی نیمگ ء بہ رُوت گڑا آئیءِ قسمت زیادھیں ھرابیاں چہ رکھیت ۔ ہمے وڑا سحرء قسمت شناسی ءُ قسمت نویسی ءِ نیمگ ء وتی گام ایر کت انت ءُ پدا آھستو آھستو مذہب ءُ روحانیتءِ ہما کمی ہلاس کُت انت۔چریشی ء ھچ شک نیست کہ سحر یا جادو انسانی پگرءِ بنداتی دروشمء پدّر بوتگ۔ سحرگری کسب ءِ بستارء انسان ءِ راجمانی رھبند ءِ یک ھاسیں بہرے ۔ہؤرءِ دارگ ، گواتءِ دارگ، روچءِ دارگ، ساحرشاہی، ارواہءُ انسانانی پاکی، پاکیں چیز ءُ لبزانی عزت ءُ قدر، ہیرات ءُ کربانیءِ دود، بدءُ بدارواھانی درکنگ، معبود کشی ءُ معبودخوری، پاکیں وردنانی کارمرزی، آس پرستی، ڈنی ارواھانی گمان، انسان وری ، آچشی دودانی پہم، کوھنیں درچک ،ہداہانی حیوانی صورت ، فصلءُ گندیمءِ پاک کنگ،اے دُرستاں گیشتر انسان ءِ وسیلہ ء انسان ءِ عبادت کنگ۔ اے وڑیں سحری ربیتانی کہ آھانی درور انسانی راجدپترءِ تہا است انت۔ اے ربیتانی باپشت ء یک سرجمیں فلسفہ یے ءُ یک سرجمیں منطق یے کار ء اِنت۔ انسان ہما جتا ءُ یکتائیں مہلوک اِنت کہ وتی ہستی ءِ بابت ء ہرابیں ءُ شریں گمانانی (تصورات) یک سرجمیں رھبندے ء گون پیداک اِنت۔ راجمانی زندمان ءِ بن رود(ارتقاء) ءِ پجی ء اے گمان انچیں بدلی ءُ سدلی ءِ آماچ بوتگ ءُ پیداک اِنت ۔ جادو یا سحر ءِ راجدپتر ءِ تہا یک انچیں مقامے است اِنت اودا انسانی سسا (ذہن) عملیات ءُ کلماتء چہ ہما دیم در کئیت تائیدءِ نیمگ ء سر بیت۔ بنداتی زمانگء تائید زیادہ ہما چیزانی گوناپ ءُ عکسی رنگ ء بوتگ انت ،وھدے کہ شکاری لوگء چہ دراتکگ گڑا تہر تہر رسترانی زانگوئیں نمونگ گُٹ ء کتگ انت، داں کہ آھانی تہا کجام ہم رسترے شکاری ءِ اُرش چہ ٹپی بہ بیت۔
	سحری دودانی تہا مردماں وتی زیادھیں تاگت ءُ ھاٹیگ کارمرز کتگ انت۔ بے شک اے گپ ء چے آھانی مارشت ءُ جذبگانی جوانیں وڑےء کساس کنگ بیت کہ انسان جادو ءِ بابت ء سرجمی ء بلد بوتگ۔ انسانء ابرمی رنگ ء اشتاپ کار بوھگ ء ابید جادو ءِ رسمانی تہا صبر ءُ تمبل پیشداشتگ۔ اگاں گواچنی حساب ء چمشانک بِدی ایں گڑا مارت کنیں کہ سحرانسانءِ ہمالاچاری ءُ بزگیانی سوبء ودی بوتگ کہ آئی ء بُنی ردومء راجمانءِ تہا گہگیری ءُ راجمانی اڑاندانی سوب رستگ۔ اگاں واک ءُ شہزوری ءِ سوب گوں زور ءُ تاگتاں ڈگار ء دیگ بہ بیت اِنت گڑا بادشاہاں کدی جادوگر بوہگ ءُ وتی اثر و رسوخ ءِ برجم دارگءِ واستہ سفلی راھ ءُ راھبند کارمرز نہ کتگ اِت انت۔ انسان زانتی ءِ راجدپتر اے گواچنی ء دنت کہ سحرگری بنداتی دروشم ء انسانءِ مکاری ءُ آئی ءِ روبائی چالاکیانی مہکمیں وسیلگ بوتگ ۔ بلے سحرگری ءُ سحرگری چہ نپ زیروکانی نیامء یک پردہ یے بوتگ ۔ ہر وھدا سحر گرء وتی عملیات ءُ کلمات لس مہلوک چہ چئیر داتگ انت ءُ مردمانی ناسرپدی ء چہ اے پدر کنگ ءِ جہد کتگ کہ رحمتانی کرب ءُ کراماتانی واہند اِنت۔آھانی انسانیت ءُ درانسانیت ءِ نیامء یک انچیں سیادی یے است کہ آ غیر مرئی مافوق الطبیعیاتی تاگتاں ایر جیگ کُت کنت ءُ وتی مقصداں پیلو کت کنت۔ ہمے وڑا جادو انسان ءِ ھر وھدء تما ءُ حرس ء بندوک بوتگ۔
	اے گپ ء ھچ شک نیست کہ جادو ءِ بنکی سیادی انسانی زند ء گوں بندوک اِنت۔ ہمے سوب اِنت کہ بنی آدمء جادو ءِ وسیلگ ء وتی زند ء جواں تر کنگءِ جہدء کتگ ۔ بازیں روایات دوستیں تمنانانی تہا اے وڑیں درورہم دست کپتگ کہ وہدے زال ءِ جود شکار ء یا سفر ء راھدگ بوتگ گڑا آھاں وتی جودءِ گدءُ پوشاک یک انچیں آسیں جاہے ء کل کتگ انت ءُ پدا آھاں برہنگی ء ہما ٹِک ءِ سرا جان شودی کتگ ات۔ ایشانی اے عمل ءِ مول مراد ہمیش بوتگ کہ جان شودی ء آپ ھاکانی چیرا کل کتگ ایں پوشاکاں ں بہ مسین انت۔چریشی ء چہ آھانی جود گوں آھاں ہچ وڑیں دگا ءُ بے وپائی کت نکنت۔ 

	وھدے کہ یک مردم ءِ سرا کہ جادو کنگی بیت گڑا آئی ءِ جان ءِ لھتیں گچین بزاں ناخن،مید، تک ءُ دگہ بازیں چیزاں موم ءِ تہا ھوار کن انت پدا یک بُتے اڑکن انت ءُ شپ روچ اے بت ء آس ءِ سرا تاپ انتءُ اے منتر یا دم ء واننت کہ ’’اے موم سُچگ ء نہ انت بلکیں پلانی ءِ جگر ، دل، دلویگءُ سگندان سُچگ ء انت ‘‘ ۔ دشمن ءِ بُت سوچی ءِ مول مراد ہمیش بوتگ کہ دشمن مرگ ءِ آماچ بہ بیت۔ ادا جادو ءِ ارزشت مچیءِ ہیروانی( خیر خوائی)ءِ پیشدارگ انت۔ عملیات ءُ کلمات ءِ یکوئی ء چہ سحرءِ تہا گیش اثرات کئیت ۔ پمیشکہ لھتیں راجمانانی تہا اے ستک محکم اِنت کہ سحرءِ راہءُ راھبند ہمنچو دراج ءُ ڈکھ ءُ عذاب ءِ شکل ء بہ بنت بزاں سحر ءِ سان داں دراجیں مدتے ء بنت ۔ سحرگری ءِ دراج ءُ مشکلیں راہ ءُ راھبند اے گپءِ شاھدی ء دئینت کہ اے انسانی زندءِ تہا یک ٹوھیں گلے ءِ ارزشت ء دار انت۔
	آسٹریلیا، زرباری رودراتکی، افریقہ ءُ گوریچانیں افریقہ ءِ ھندی تمنانی تہا جادو وتی اھدی دروشم ء است انت۔ راستی اش اِنت کہ ہمے تمنا نی زندمان ءِ سرا چمشانک دئیگ ء پد انسان زانتی ءِ عالماں سنگ ءِ اھدءِ انسان ءِ جادو ءِ بابت ء لھتیں قیاس کتگ ات۔ اھدی تمنانی گورانیک ءُ بدیں ارواہ ءِ ڈیلہ است ءُ شاھگاں بوتگ۔ ہمے ارواھانی وسیلہ ء آھاں وتی جنجال گیگ ءُ گور کتگ انت ۔ ایشانی کمک ء آھاں وتی دشمن تاوان بار کتگ۔ ایشانی گوراطبیب ، جادوگرشمن ہؤر گواروک دُراہ یک ذاتے ءِ واجہ بوتگ انت ۔ ایشاں سک باز عزت ءُ شرپ دیگ بوتگ۔ انچیں وھداں ایشاں وتی تمن ءِ سرداری ءِ منسب اوں گپتگ ۔ تمنانی اے ستک بوتگ کہ نادراھی ء مرگ جنجال نہ اِنت بلکیں دژمانی جادو ءُ بدروحانی سان ءِ آسرانت۔ پمیشکہ وھدے یک مردمے نادراھ بوتگ آئی ءِ علاج واستہ جادوگر توار کنگ بوتگ انت کہ آجوانیں عمل ء چہ نادراہ ءِ علاج ء کنت۔ اے جادوگر شمن اوں بوتگ انت۔ پرچیکہ ایشانی دستاں نیک ءُ بدیں ارواہ است اِت انت۔ اگاں نادراھی دیراں بداریت جادوگروارفتگی ء روت ءُ بدروح ء وتی دیم ء ساڑی کنت ءُ آئی ء تُرسینیت آچہ نادراہ ءِ بدن ء درکئیت رُوت۔
	جادو مروچاں ہم زندمان ءِ مھکمیں بہرے۔ جادو ہرواہش ءِ پیلو کنگ ءِ واستہ وڑے نہ وڑے ء کارمرز بوہگء اِنت ۔ دُنیا ءِ دیمروی کنگ ء ابید اوں جادو ءِ دودءُ ربیدگ وتی جاہء برجا انت ءُ دنیا ءِ دیمروئی ء چہ ہم اے ھیالی جنگ ء چہ دیمروئی ءِ عمل باج بری ء سوبمند نہ انت۔ اے ھیال ءُ میکانءِ جنگ ءِ دود مئے دامن ء ودی بوھگءِ رفت ء بگرداں مرگ ءِ سفر ء بستگ۔
	


پہ اے نبشتانک ءِ سرجم کنگ ء ، اے کتاباں چہ نکان زُورگ بوتگ انت:
۱۔فلسفہ زندگی(سماجی تناظر)		افتخار قطب
۲۔انسان اور کائنات		 	علی عباس جلالپوری










کُربانی ءِ دود

	ول ڈیورانٹ نبشتہ کنت ’’ انسانی کربانی ءِ بازیں دودبوتگ انت ءُ اے دود کجام نہ کجام اھد ء ھرچ تمن ءِ تہا شرپ مندیں نگاھاں گوں چارگ بوتگ ات۔ کلیج میکسیکو ء کہرولینا ءِ زروان ء یک پیریں میکسیکو دیوتا ءِ کوھنگیں بُتے دست کپتگ ایشی ءِ تہا انسانی ھستی ءِ سرامد است انت۔ دیوتا ءِ ھاترہ ندر کتگ ءُ بُن داتگ۔ ھرکس ’’مولوخ‘‘ ءِ بابت ء سرپد اِنت ۔ آئی ء را فونیشین، کارھیجیّن ءُ لھتیں وھداں سامی آں کُربانی پیش کُتگ ات۔ مئے اھد ء رھوڈیشیاء اے دود ھم است ات۔ بلکیں ایشی ءِ سیادی گوں بشرخوری ء ھم است ات۔انسان ءِ ھیال ات کہ مئے ءُ دیوتاہانی میانء ھچ تپاوت نیست۔
	اے بابت ء رابرٹس سمتھ ءِ ھیال اِنت کہ کربانی ءِ دود کوہنیں نیگراہی ءِ بُن ہشت اِنت۔ آ گُشیت کہ کربانی ہما ٹیکی ءُ سوگات اِنت کہ کوھنیں اھد ءِ مھلوک ء پہ دیوتاہاں ندر کتگ انت۔ آھانی سِتک اے بوتگ کہ دیوتا آھانی نسیب ءِ واجہ انت۔ آھاں کربانی ہمے ھاترہ داتگ کہ آ وش بہ بنت۔ ھون زند ءُ توان ءِ چیدگ منگ بوتگ۔ بزاں نفس ءِ متلب زندمان اِنت ءُ ھون اِنت ھم۔ پمشکہ ھون ءِ نوشگ مکن کنگ بیت ءُ ہلار کنگ ءِ دودء رواج گپت۔ ھلار کتگین ءِ ھون بُتانی سرادرنزینگ بوتگ انت کہ چہ ایشیء دیوتاہانی آٹیگ برجم بہ بیت۔ بدنی ءُ اخلاقی پاکیزگی ءِ واستہ ھون ریچگ بوتگ۔ اگاں مردمے ء سیائی بیلی ءِ دین ء روگ ءِ واھش کتگ ات گڑا یک کنڈےءِ تہا آئی ء برھنگ نادینتگ ءُ کنڈ ءِ کشء یک کائیگرے کربان کتگ ۔ ایشی ءِ ھون ھما مردءِ سرا ریتکگ انت چہ ایشی ء آ پاک ءُ پلگار بوتگ۔ مھتر امتءِ منوگراں ھونء گوں بپتسمعہ (گوں ہون ء نیکراہ ءِ دود ءِ عِہد کنگ)زُرتگ ات۔ کول ءُ کرار ءُ عہد کنگ ءِ واستہ یک دگر ءِ دستاں زیمی کنگ ء پد ھون نوشگ ءِ رواج بوتگ۔ ساحراں تائید گوں ھوناں نبشتہ کتگ انت۔ یک برے شاہ قستطنطین نادراہ بیت۔ نادراھیء دیر گوست ءُ یک درباری یےء سوج دات کہ کاڑانی ھوناں گوں جانشودی بکن، گڑادراہ بئے۔ ہنگریءِ شہکاڑ باتھوری ء وتی شباب ءِ برجم دارگءِ واستہ وتی مولدانی ھوناں گوں جانشودی کتگ۔
	میان اُستمانی وحشی ءُ نیم دودمانیں راجانی تہا انسانی کربانیءِ رواج است اِتنت۔ جنگء سوبمندبوھگ ءِ واستہ ، مصیبتانی ٹہلینگ، زمینءِ کشارء برجم دارگ، ھؤر گوارگ ءُ اولادءِ واھش ءِ پیلو کنگ ءِ واستہ کربانی دئیگ بوتگ۔ رومی جرنیل ء وتی سوبمندیءِ روانک ء پد بے سوبین بیتگیں کاتیال دیوتا مریخ ءِ معبد ءِ تہا ھلارکُتگ۔ لھتیں ھنداں مصیبتانی ٹہلینگ ءِ واستہ طفلیں زھگ دیوتا مولوخ ءِ سرا کُربان کنگ ءُ گوز ءِ تہا دور دئیگ بوتگ انت۔ زرباری ہندوستان ء گونڈءُ ماریاتمنء جوانیں فصل ءِ واستہ تمکاری ءِ ساھتاں یک جنکے کُربان کتگ۔ اے جنک ذنڈیں بُنڈے ء گوں بستگ ءُ تمن ءِ سردار ء وار وار ء گوں کنجر ء جِنک ءِ سرا اُرش کتگ ءُ آئی ءِ رتکگیں ہون،ڈگاراں درنزینتگ انت۔ لھتیں وحشی تمناں اے دود بوتگ کہ سالءِ کربانی ءِ واستہ یک جوانیں بچکے درچتگ ءُ تیوگیں سال آئی ءِ ھیالداری پہ جوانیں رنگء کتگ ءُ شر رنگیں کاڑاں آئیءِ دلوشی کتگ ات ءُ آئی ء وشیں وردن وارینتگ۔ سال ءِ ھلاسیء پد آہلار کنگ بوتگ۔ میکسیکو ء روچ ءِ دیوتا (سورج دیوتا)ہوئی پولو ءِ رژنءِ برجم دارگ ءِ واستہ ھرروچ رودرتکی ساھتاں یک جنگی بندیگے آئیءِ کربان جاہ ء ہلار کنگ بوتگ۔ گڑا پروھتاں ہلاری ءِ سینگ گوں سنگ ءِ کاٹارء چاک کُت ءُ درّ کتگ ایں دل چہ سینگ ء گوتک دستء کُت ءُ روچ ءِ دیوتاء پیش کُت۔ ازتکانی دیوتا زائپ ٹتک ءِ بُتءِ دیم ء زندگیں مردمانی پوست کش اِت ءُ کربان کُتگ اِتنت۔ کوھنیں فلسطین ء چونائیء کوہ کربان جاہ جوڑ کتگ اِتنت۔ ھمے کوھانی سرا انسان کربان کنگ بوتگ اِتنت۔ بلے رندا شِینک ءِ کربانی بِنا بیت۔ کنعان ء چُکانی کربانی کنگء پد آھاں مرتبانی تہا مان کتگ ءُ کل کُتگ انت۔ یہودیاں ستکگیں کربانی (سوختی قربانی) ءِ تہا ہلاری ءِ روت ءُ پیگ آس ءِ سرا ائیر کتگ انت ءُ گوشت وارتگ انت۔
	ہندوستان ء کالی یا چنڈی دیوی ءِ بُت ءِ دیم ء نربلی(انسانی قربانی) دئیگ ءِ دود بوتگ۔ مروچاں اوں کلکتہ ء ایشی ءِ معبد ء کساس200 پسانی ھرروچ کربانی دئیگ بیت ۔ وندھیاچل مرزا پور ءِ نّزیک ء کالی دیویءِ یک مندرے است اِنت۔ اُودء ٹگّاں اوں بنی آدم ءِ کربانی داتگ ات۔
	فراعنہ مصرءِ حاکمی ءِ وھد ء ھر سال دریا ءِ نیل ء وھدء ِ سرا سیلاب آرگ ءِ واستہ یک کسانیں وش رنگیں کاڑے دریاءِ نیام ء بکینتگ ات۔ مروچاں فلاحین ھاک ءِ مورتی ٹہیننت ءُ آپ ء چگل دینت۔ اے دود ء عروسہ گُش انت۔ کالدیہ ءُ اشوریا ءِ بعل مردوک ءِ مندرانی کربان جاہ انسانی ھوناں چہ تّر بوتگ انت ۔ موریاں پاکیں بُنڈءِ سرا کہ آ،لِنگ ءِ چیدگ ات، آئی ءِ سر ا چکانی کربانی داتگ ات۔ اسپارٹا ءِ آگا مہمنون شاہ ء زِر ءِ دیوتاءِ وش کنگءِ واستہ وتی جنک ایں چُک آلفی جینیا ءِ کُربانی کتگ ات۔ یہودیانی کاتیال خفنہ ء امونیاں چہ سوبین بوہگ ء پد وتی جنک دیوتا ءِ در ء کربان کتگ ات۔ اہدی اِیں برطانیہ ء انسانی کربانی دئیگ بوتگ ۔
	نامداریں نبشتکار سبط حسن نبشتہ کنت کہ دنیا ءِ توامیں جبلوتءُ نیم دودائیں راجانی تہا انسانی کربانی ءِ رواج است ات۔ لس مھلوک ء اے بدنصیبانی جون گوں توماں ڈگاراں کل کُتگ ءُ انچیں وھداں ایشانی ھون گوں توماں ھوار کتگ انت کہ کِشار جوان تر بہ بیت۔ اے دود ءِ ٹوھیں درور اُڑیسہ ءِ کھونڈنامیں راج ءِ تہا رسیت ۔ کربان بؤکیں مردم ء میریا گُش انت۔ میریا ءِ منسب داروک شرپدار لیکگ بیت ءُ آئی ءِ جوانیں وڑے ء ہزمت کنگ بیت۔ کربانی ءِ روچ ء لس مھلوک ڈول ءُ ٹبلُک جنان کربان جاہ ءِ دیما مُچ میڑی کننت۔ اے جاہ مندرءِ نزیکء ات۔ ھودء منتر وانگ بیت ءُ میریاءِ کربان کنگ ء پد آئی ءِ جون ءِ گونڈیں گونڈیں ونڈ کنگ بنت۔ گڑا ھر میتگ ءِ میر ءُ معتبر وتی بھرء زُورانتءُ وتی میتگ ءِ نیمگ ء رھادگ بنت۔ہمے ونڈ ء مندر ءِ پروہت ءِ دست ء دینت۔ مندر ءِ پروہت ہمے ونڈءِ دوبہر کنت ءُ کنڈے جنت ءُ یک بہرے زمینءِ تہا باردنت ءُ میتگ ءِ ھرمردم اے کنڈءِ تہا ھاک مان کنت ءُ رندا پروہت ہمے بار داتگیں کڈّءِ سرا آپ درنزاِیت۔اے دودا پد پروہت دومی ونڈ ء میتگ ءِ لوگانی تہا بھر کنت ءُ ھمک لوگ ءِ کماش اے ونڈا زیرانت ءُ وتی ڈگار ءِ تہا کل کن انت ۔ سرگ، ہڈ ءُ روتاں زیرانتءُ چتا(دارانی مچی) ءِ سرا ائیر کننت ءُ ایشی ءِ پُراں ڈاگارانی تہا تالان کننت۔
	اے وا، پدر اِنت کہ کربانی ءِ واستہ بادشاہ ء چہ شرتر کئے بیت کنت؟ پرچیکہ سجئیں قوم ءِ تہا آ نیک ءُ شرپ دارتریں انسان اِنت۔ بلکہ مردم آئی ء را دیوتاپہمنت۔ آسرداں پاد سبزاوگ اِنت۔ بلے شرت اے بوتگ کہ بادشاہ نوجوانی ء کربان کنگ بہ بیت ۔ کہ کشار جوان ءُ تگڑا ،بہ بنت ۔ پروفیسر مرے نبشتہ کنت کہ ’’ مصرءِ تہا اے پاکیں بادشاہ ہپت یا نو سالءِ حاکمی ء پد کربان کنگ بوتگ ات۔
	بندات ء مصری راجاناں وتی بادشاہ نوجوانی ء جوانیں کشارءِ واستہ کربان کتگ اِتنت ۔ بلے فراعنہ مصرءِ حاکم بوھگ ء پد اے دود ءِ تہا کمے ردّ ءُ بدل کنگ بیت ءُ فرعون ءِ جاہ ء آئی ءِ جہگیر کِشوری ءِ سرا کربان کنگ بوتگ ات۔ اصل ء چوش بوتگ کہ کربانی ءِ شاتکامی ء (تہوار) چہ لھتیں روچ ساری فرعون چہ حاکمی ء دست کش بوتگ اتءُ وتی جاہ ء کربان بؤکیں مردم ء را فرعون جوڑ کتگ اِت ئے۔ اے مردء ایوکء نام ءِ بادشاھی رستگ ۔ وھدے کہ کربانیءِ ساھت رستگ ات گڑا مرگءِ دیوتا انوبس(Anubis)ءِ مندر ءِ مہاپروہت ء وت ء تولگ ءِ دیم پِر کُت ءُ تولگ ءِ پوست ء گوں(تولگ ملک الموت) شاھی ماڑی ء پُترتگ ات ءُ آئی ء ادارُکی فرعون گوں مزنیں شرپ ءُ عزّتے وتی ھمراہ کُت ءُ دیم پہ کربان جاہ ء رپت انت۔
	ول ڈیورانٹ گُشیت ’’ نیگراہی ءِ سِتک اے دگہ ستکانی وڑا زوت بدل نہ بنت ءُ دود ستکانی نسبت ء میزان میزان ء بدل بنت ءُ پمشکہ انسانءِ آدم خوری ء پد اوں الہاتی آدم خوری جاری ءُ ساڑی اِنت۔ بلے اخلاقی راہ ءُ رھبندانی رُدوم زیرگ ء پد نیگراھی ءِ دود اوں بدل بوت انت ۔ دیوتاہاں وتی پُجاریانی شرافت ءِ رند گیری کُت ءُ انسانی گوشت ءِ جاہ ء دلوتانی گوشت ءِ سرا گُزر کُت۔ آسک ء افینجینیا ءِ جاہ گپت ءُ گُرانڈء ابراھیم ؑ ءِ چُک ءِ جاہ۔ لھتیں وھداں دیوتاہاں دلوتانی گوشت اوں نرستگ ات ۔ پرچیکہ پادری وش وردن بوتگ انت ءُ کربانیءِ شرتریں بھر وت وارتگ انت ءُ پش کپتگیں روتءُ ہڈہیرات کتگ انت۔ پرچیکہ وھدگیں انسان ءِ ستک بوتگ کہ آھرچی وارت چہ آئی ء آٹیگ رسیت پمشکہ دیوتاہانی پیمء زوراور بوہگ ء آدیوتاہانی ورگ ءِ ڈیل ء رستاں۔ لھتیں واقعہ انچیں دیما اتکگ انت کہ انسان ء دیوتا ءِ گوشت وارتگ ءُ ھون نوش اِتگ انتءُ وتادیوتا جوڑ کتگ ات ۔ وردن ءِ رسگ ء چہ شرتریں انسانے جوڑ بوت ءُ کربانی ءِ چیزہم بدل بوت انت ۔ اھدی میکسیکو ء گلّہ ءُ توم ءُ سبزیاں گوں دیوتا ءِ شبین جُوڑ کُت ءُ ہمے مول ءِ ھاتر ہ ہما جوان کہ کربان کنگ بیت ، آئی ءِ ھون شبین اِیں دیوتاہانی سرا مُشتگ ءُ پدا دود پیلو کت ءُ وارت ۔ اے وڑیں دودبازیں بے دودمان ایں تمنانی تہا گندگ بوتگ ۔ چونائی ء شریدارانی سرا اے الّمی ء ات کہ پاکیں وردن ء ورگ ء ساری آروچگ بدارانت۔ ءُ پادری ء ساحری منتراں گوں اے چیز دیوتا ءِ دروشم ء بدل کُت۔ 
	وھد گوزان بوت انسان بنی آدم ءِ کربانی ء چے دلوت ءِ کربانی ءِ نیمگ ء دلگوش بوت۔ پیسرانربلی دئیگ ءِ دود بوتگ ایشی ء پد اپس، کائیگر، پس ءُ گرانڈانی کربان کنگ بندات کُت ۔ اھد ی یونان ءُ روماءِ مردماں جنگء پیسر کاڑے یا اپسے کربان کتگ ۔ ہندوستان ء زمین ءِ کشار ء گیشی آرگ ءِ ھاترہ سیاہ یا اسپیت ایں اپسے کُربان کتگ۔ رامائن ءِ تہا سیاہ ءُ مہابھارت ءِ تہا اسپیت ایں اپسءِ بابت ذکر است اِنت۔ روماء ڈیادیوی ءِ معبد ء اپس ہلار کنگ بوتگ۔ اہدی ایران ء مھترا دیوتا ءِ ھاترہ کائیگرکربان کنگ بوتگ۔ یہودیاں وتی کشار ءِ اولی اوش ءُ باغ ءِ اولی بر معبد ء ندر کتگ۔ عرباں اُشترے یا شینکے کہ آئی ء فرع ءِ نام دات ءُ وتی بُتانی دیم ء ہلار اِش کُت۔ یہودیانی خطاءِ کربانی ءِ درور ھچ جاہ ء دز نہ کپیت۔ خطا ءِ ہواری کربانی ءِ ھاترہ سال ءِ سرا یک پسے کربان کننت ۔ ایشی ء جنین آدم ، مردین آدمءُ زھگ یک یک ء چُک انت۔ بزاں آ وتی گناھاں بُراک ء دینت پدا اے بُراک ء کوہ ءِ بانڈم ء چہ دور دینت ءُ کّڈءِ تہا تیلانک ئے دینت۔ 
	کربانی ءِ دود کہ مروچی مئے دیمء اِنت۔ اے دروشم ء ساری اے دود ء یک دراجیں سفرے کتگ۔ مروچی اوں کربانیءِ اے دُود لس مھلوک ءِ زندمان ءِ بھرئے جوڑ بوتگ۔
	
سرشوندات
1رسوم اقوام 	 علی عباس جلالپوری		تاکدیم91-92-93
2ماضی کے مزار	سبط حسن			تاکدیم 131-132
3انسانی تہذیب کا ارتقا ول ڈیورانٹ 		تاکدیم 105-106







نیکراہءِ بُندات

	کلریشس ءِ ھیال ء ترس دیوتاہانی ودی کنگ ءِ اولی بُنپد اِنت۔بلے بے دودائیں زند ہزار جنجالاں گوں سرریچ بوتگ۔ مردم باز کم ابرمی مرگءِ دامن ء مرتگ انت۔ ضعیفی ء چہ پیسر لٹءُ کٹ یا اجیبیں نادراھی ء انسانءِ سوائی یے مرگءِ وڑا لیگ بوتگ۔ پمیشکہ کوھنیں اہدءِ انسان ء اے گپ ءِ سرا باور نہ بوتگ کہ مرگ ابرامی چیزے ۔ آئی ء اے زور آوریں مخلوق ءِ کتگیں کردے لیکیتگ۔(1)
	مرگ ءِ ترس، ناگتیں واقعہ ءُ نہ پہمتگیں جاورانی سرا حیرانی، ھداءِ مددءِ اُمیت ، جُوان ءُ نیکیں بحت ءِ شکر گرگ ء نیکراہی ءِ ستک ودی کتگ۔ حیرانی، جُست و تجسسءُ سیکس(SEX)انسان ءِ وابانی تہا موجود بوتگ انت۔ انسان ءُ زمین ءِ سرا بیمناکیں آزمان ءِ ہستیانی ہاکمی ات۔ بے دودائیں انسان وابانی تہا دیستگیں دروشماں چہ ابکہ ءُ حیران بوتگ۔ پرچیکہ وابانی تہا ایشاں ہما مردم دیستگ انت کہ آہاں اے جہاں یل داتگ ۔ چمیشکہ ترس ء آہانی سسا ءِ تہا جاہ کتگ ات۔(2)
	ٹائلر گشیت اوّل سرا واب ، خواب، مرگ ، ویل کزاہانی بابت ھیال کنگ ء چہ انسانی سسا ءِ تہا ارواہ ءِ ڈیلہء جاہ کتگ۔ وہدے کہ آئی ء اے مارتگ کہ آ،واب تہا دوریں جنگلانی تہا شکار ء دزگٹ انت، وتی مرتگیں سنگتاں ءُ دوستاں گوں گند ءُ نند کنگ ء اِنت ۔ چرے عمل ء چہ آ اے پگر کنگ ء مجبور بُوت کہ آئی ءِ باتن ء چیزے است کہ مرگ ء پد چہ بدن ء جتا بیت ءُ دوبر واتر بیتءُ بدن ءِ تہا جاہ کنت۔ ہمے جاورانی تہا آ اے ہم ماریت کہ وابانی تہا آئی ءِ سیادءُ وارث آئی ءِ گورا کائنت ، گپ ءُ رپ کننت ، کندانت، حال احوال کنت۔ چریشی ء آئیءِ سسا ءِ تہا اے گپ محکم بُوت کہ انسان مرگء رند میران نہ بیت ، بلکیں آ دگہ دُنیا یے ءِ تہا زند گوازینیت۔ پمیشکہ اے گپ ءِ سرا آئی ءِ ستک ات کہ مرگ ء رند ہم آزندگ بیت۔
	ٹائلر ءِ ردء ارواہ ءِ ڈیلہ ء گوں زند ءُ مرگ ءِ ھیال نیکراہ ءِ بن ہشت جوڑ بُوت ۔ اہدی زمانگ ءِ انسان ء وتی پت پیروک وابانی تہا زندگ حیال کتگ انت ءُ آہانی ارواہ ءِ دعوت ہم کتگ۔ مردگانی ارواہءِ دعوت دئیگ ءِ دودمروچی اوں کلیں جہان ء است انت۔ بلے انوگیں زمانگ ء آئی ءِ رنگ ءُ دروشم بدل بوتگ انت۔(3)
	ڈبلیوجو رج وے ء اے لیکہ درشان کتگ کہ بندات ء بنی آدم ء دیوتاہانی عبادت نہ کتگ بلکیں وتی مرتگیں پت ءُ پیروکانی عبادت کتگ۔ دیوتا رندء ودی بوتگ انت۔ دیوتا اول سرا کہول ءِ مرتگیں مردمانی ارواہ بوتگ انت۔ آہاں اے ارواہ فوق الطبع حیال کتگ اِت انت۔ پمیشکہ ما گشت کنیں کہ نیکراہ ءِ بندات مردگ پرستی چہ ودی بوتگ۔ اے عمل ارواہانی عبادت گشگ بیت۔(4)
	ہما مردم کہ وتی زندء تاگت ور بوتگ انت ءُ مھلوک چہ آہانی بیم ء لرزتگ ۔ اے وڑیں مردمانی مرگ ء پد ایشانی عبادت کنگ بوتگ۔ بازیں بے دودمانیں راجانی تہا لفظ دیوتاءِ معنا ءُ مطلب ’’ مرتگیں انسان ‘‘ات۔ مروچی ہم انگریزی لفظ Spritءُ جرمن لفظ Geistءِ معنی ءُ مطلب ارواہ یا جاتوگ انت۔ یونانیاں وتی مُردگاں چہ انچیں وڑے ء دُعالوٹ اِ تگ کہ ہمے وڑا عیسائیاں وتی ولی ءُ بزرگاں چہ لو ٹ اِتگ۔ مُرتگیں مردمانی دُوبر زندگ بوھگ ءِ ستک انچوش محکم ات کہ بے دودمانیں انسان ء پہ آہاں پیام ءُ کلوہ دیم داتگ ات۔یک ٹکے تہا کلوہ ءِ دیم دئیگ ءِ راہ ءُ راہبند اے وڑا ات کہ نمدی غلامے ءِ دیم ء وانگ بوت ءُ نمدی سرکنگ ءِ واستہ غلام ءِ سر کلم کنگ بوت۔ اگاں سردار ء کلوہءِ لھتیں گپ بے حال کتگ ات، گڑا پشکپتگیں کلوہ ءِ واستہ دگہ غلامے ءِ سرچہ بدن ء جتا کنگ بوتگ۔دراھیں زندگیں مردماں چہ آہاں بیم زرتگ ءُ آ، راضی کنگ بوتگ انت نہ کہ مرتگیں مردماں اے زندگیں مردماں لعنت داتگ انت۔ چریشی ء زندگیں مردمانی زندگشے دوزہ ء سچان بوتگ۔(5)
	عمرانیات ماہرہربرٹ اسپنسر ءُ رانٹ ایلن ءُ دگرانی لیکہ انت کہ بنداتی انسان ء ایوکا کہول ءِ سما بوتگ۔ آ،وتی کہول ءِ راستیں ءُ وت گڑیں بامردی ایں کار ءُ کسہاں چہ آشنا بوتگ ءُ آہانی کار ءُ گزاریات ہم کنگ بوتگ انت۔اصل ء راستیں شخصیت روایتی کسہانی تہا چیر تراِت انت۔ راستیءِ جاہ ء کسہاں انچو جاگہ کت کہ مردماں وتی کہول ءِ بامردیں مردمانی اصل شخصیت بے حال کت ءُ آہاں دیوتاہانی دروشم دات ءُ آہانی عبادت کنگ بندات کُت۔ اگاں یک مردمے ءِ بامردیں کرد یک ٹکے ءِ ہمسرانی اندر ء بوتگ گڑا آہمے ٹک ءِ دیوتا جوڑ بوت ءُ اگاں آئی ءِ بامردیں کرد ء چہ تیوگیں ملک ء سان زرتگ ات گڑا آ ملک ءِ دیوتا ءِ وڑاارزشت دئیگ بوت۔ عمرانیات ءِ ماہراں کوھنیں مصر،یونان، چین، روستہ الکبریٰ ءُ ہندوستان ءِ راجدپتر کہول پرستی ءِ بازیں شاہدی ءِ گپ آشکار کت انت کہ نامداریں بادشاہ ءُ بامردانی مرگ ء پد آہاں دیوتا ءِ ارزشت دیگ بوتگ۔ انچو کہ رگ وید ءِ مستریں دیوتا اِندرچونائی ء ہما آریانی ٹک ءِ بامرد بوتگ کہ آئی ء وادی سندھ ءِ دودمان تباہ و برباد کتگ ات۔ ہمے وڑا رام چندر ءُ کرشن مہاراج وادی گنگ و جمناءِ کوھنیں بامرد بوتگ انت کہ آہاں دیوتاہانی نام دئیگ بوتگ۔(6)
	کسے ء مرتگیں انسان ءِ بُت ٹاھینت ءُ ہمے حیال کُت کہ اے بُت ءِ تہا آئی ءِ ارواہ روت ءُ کیت اِنت۔ ایشی ء ابید مرتگیں مردمانی قبر ءُ ادیرہ جوڑ کنگ بوتگ انت ءُ اے ستک داشتگ کہ ارواہ ادا سیل ءُ سوادء کیئت ۔ اے درگت ء مردماں وت لھتیں روچ گچین کُت۔ ہمے گچین ایں روچانی تہا آئی ء ارواہانی دعوت ہم کُت۔ وش وشیں وردن ٹاھینت ۔ ہروڑیں نیبگ آؤرت،وڑوڑیں شیرکنی یکجاہ کُت ءُ ہما وردن کہ مرتگیں مردم ء سک دوست بوتگ انت ہما وردن ءِ سرا گیشتر دلگوشی داتگ۔ پاک ءُ ہند ء اے مول مراد ءِ واستہ پشمبے ءِ روچ گچین کنگ بوتگ، اے دگہ راجاں وتی ستک ءِ رِدء روچ گچین کُتگ انت۔(7)
	ابرمی جاورانی سگگ ءُ اوپار ءُ عملی ستک ءُ عقیدہانی توجیل ءُ گیشنگء گوں اہدی ایں انسان ءِ سسا ء دیمروی ءِ سفر ءِ نیمگ ء گام بُراِتگ۔ چریشی ء آئی ءِ ھیالانی تہا شاہگانی اتک ءُ ہمے حیال ءُ مارشتانی کمک ء آئی ء ابرم ءِ پہمگءِ جہد کُت۔ سنگ ءِ زمانگ ء Stone age وہدے انسان چاریں نیمگاں چہ جنجالانی آماچ بُوت ، گڑا نا سرہیالی (جہالت) ء ترس ودی کُت۔ انسان ء شپ ترسناکیں تہارماہی ، گرند ءُ گروک ،توپان سیلاب، زمین چنڈ، جناور، بیماری ءُ مرگ ءِ دیم ء وتا ہر وھدء نزور حیال کُت۔ چریشی ء آئی ءِ دل ءُ دماغ ء ترس ءُ لاچاری ءِ مارشتاں جاگہ کُت ۔ مروچی ہم مازمین چنڈ، گرند گروک ءُ مرگ ء چہ ترس ایں۔ (8)
	ٹائلرءُ فریزر ء گوں دلیلاں ثابت کتگ کہ دیومالا ، جادُو ، نیکراہ ءُ ازم ءِ سرا ارواہ ء وتی جوانیں سان دور داتگ ۔ اہدی زمانگ ء انسانء ابرم ء گوں ہمگرنچیں چیزاں بزاں آزمان ،روچ ، استال، زِر، دریا ء گوں ہوار ارواہ ءِ شبین بستگ ات۔آئی ء اے دراھیں چیز وتی وڑیں استی حیال کُت انت۔ 
	ہمیش ات انت کہ انسان ءِ نصیب ایشانی دست ء ات۔ آئی ء ایشانی وشی ءِ واستہ کربانی دات، حیرات کُتءُ ایشانی بُت ٹہینت ءُ عبادت کُت پہ آہاں عبادت جاہ جوڑ کُت۔(9)
	ایشانی تہا روچ، ماہءُ استال انسان ءِ دوستانی لڑ ء ہوار بوت انت۔ پرچیکہ اے چیزاں پہ آئی رُژن بلینتگ ۔ تہا ر ماہی ،توپان ، گرند گروک انسان ءِ دژمن بُوت انت، پرچیکہ ہروھدء انسان ء تاوان دئیگ ء ساڑی اِت انت۔ دوست ءُ دژمناں وش ءُ راضی کنگ ءِ حاترا آہانی واستہ عبادت جاہ جوڑ کُت۔ ایشانی تہا انسان ء وتی دروشم ءُ صورت ءِ دیوتا ءُ دیوہانی بُت ایرکت انت۔ دوست ءُ دوزواہانی بُت ڈولدار ءُ براہ دار اِت انت۔ بلے اذیّت دیوک، جنجال آروکیں دیوی ءُ دیوتاہانی بُت بدشکل ءُ ترسناک تراشگ بوتگ انت۔ انسان ء کہ ہماوردن دوست بوت انت۔ ایشانی وشی ءِ حاترا ہما وردن ایشانی سرا ندر کتگ انت، گورا کنگ ءِ واستہ قیمتی ایں پوشاک ءُ سمبھگءِ حاترا سُہر ءُ تلاہ ، وردن ء شیر، نیمگ ءُ نیبگ ہم ندر کنگ بوتگ انت۔ اہدی زمانگ ء حون زند ءِ چیدگ حیال کنگ بوتگ۔ پمیشکہ کربان جاہاں جنگی بندیگ ءُ دلوت بزاں پس ءُ گوک ، گرانڈ کربان کنگ بوت انت۔ دانکہ ایشانی حون دیوتاءُ دیویانی ھاٹیگء گیش بکن انت۔ (10)

سرشوندات
1۔ انسانی تہذیب کا ارتقا	ول ڈیورانٹ	تاکدیم 91
2۔ ہمیش اِنت		تاکدیم92
3۔ مذاہب کا جال		پروفیسر علی حسن ظفر	تاکدیم37
4۔ ہمیش اِنت		تاکدیم37
 5۔ انسانی تہذیب کا ارتقا	تاکدیم 100
6۔ ماضی کے مزار		سبط حسن		تاکدیم88-89
 7۔ مذاہب کا جال		تاکدیم 37
8 ۔ تاریخ کا نیا موڑ		علی عباس جلالپوری	تاکدیم13
9۔ ہمیش اِنت		تاکدیم14-15
10۔ اقوام رسوم		علی عباس جلالپوری	تاکدیم68-69



راجمانی قدر	
	
	کجام ہم راجمانے ءِ تہا گپ ءُ رپ ، اخلاق ءُ عادت ، نند ءُ نیاد ، دود ربیدگ، زیبائی ءُ شرانگی ءُ ازمی درانگازی ءِ معیار ءُ شرف راجمان ءِ راجمانی قدر گشگ بنت ۔ اے قدر شور واریں مجلسے ءِ تہا ٹہئنگ ءُ بندگ نہ بنت ، ءُ نے قانون ءِ وسیلہ ء نافذ کنگ بنت ۔ بلکیں ایشانی با پشت ء کرنانی راجدپتری ربیت بنت ءُ راجمانی جہد ءُ جفا بنت ، اشی ءِ ازمون ءُ مشاہدہ بنت۔ ایشی ءِ زیبائشی تبے ءُ میلے بیت ۔اے دراھیں چیزانی ہواری ء چہ راجمانی قدر ٹہنت یا ٹہئنگ بنت ، ءُ مردم اے قدرانی رند گیری ء کنت ۔(1) 
	راجمان اے قدرانی پاسپانی ہمے سوب کنت کہ راجمان ءِ بُنہشت ہمے قدرانی سرا ایر انت ۔ وہدے راجمان ءِ اے قدر ڈالچار کنگ بنت گڑا راجمان ءِ تب پروشیت ءُ شنگ شانگ بیت ۔(2) 
	لہتیں مردمانی حیال انت کہ دینی رہشون ءُ رہبرانی وسیلہ ء راجمانی قدر آزمان چہ نازل بوتگ انت ۔ بلے راستی ایش انت کہ راجمان ءِ قدر ہچ وڑا نازل نہ بنت ۔ ہما قدر کہ مردماں گوں بندوک بنت ۔ اگاں شوہازگ بہ بنت گڑا زانگ بیت کہ آراجمان ءِ تہا باز وہد ء ساری ء چہ است انت ۔ نیکراہی رہشون ءُ راجی رہبرانی شرپ ایش انت کہ آپیشی کوھنیں قدراں گار ءُ ھلاس کنت ءُ جوانیں ءُ شریں قدراں راہبندیں دروشمے دنت ۔ بن اصل ء راجمان وتی لوٹ ءُ گزرانی بنپدء اے قدراں رد ءُ بند دنت ۔ بلے میزاں میزاں اے راستی چماں اندیم بیت ءُ مردم اے قدراں انسانی راجمانی سیادی ءُ راجمانی گزراں چہ جتا معروضی حیثیت دنت۔(3) 
	لہتیں راجمانی قدر وتی اہد ءُ وہد ءِ دودمانانی تہا یک وڑا انت ، انچو کہ ہما اہدء کہ غلامی ءِ رواج نہ بوتگ ات ، گڑا جنگی بندیگ کشگ بوتگ انت ۔ پرچہ کہ راجمان ء بندیگانی نان ءُ پوشاکانی ذمیواری ذرت نہ کتگ ات ، نے آزات یلہ دئیگ بوتگ انت ، آ زمانگ ء انسان ء بے گناہ ء کشگ اخلاقی جرم نہ بوتگ۔ بلکیں اے آہانی مدامی ایں زند ءِ بہرے ات۔ وہدے کہ اے مارشت ودی بُوت کہ جنگی بندیگاں چہ نان ءُ پوشاک ءِ گرانیں کارگرگ بیت ءُ چریشی ء ملک ءُ ملکیتءِ نوشت گیشں وداِت کنت گڑا آیاں کشگ ءِ رواج یلہ دات ءُ آغلام جوڑ کت انت ، نو غلام و مولد واجہانی ذاتی ملکیت جوڑ بوت انت ءُ ایشانی گرگ ءُ بہا کنگ ہمروچیں کارے زانگ بوت ، البت کہ افلاطون ءُ ارسطو ءِ وڑیں خلاقیات ءِ واجکاراں ہم غلامی ءِ تہا ہچ عیب نہ دیست۔
	انچوش لھتیں راجمانانی بے نوشتیں قدر ہم یک وڑ بنت بزاں راست گوشی ، مہمان نوازی ، رحم دلی ، عدل و انصاف ، غریب ءُ بزگر گوں ہمدردی ، ازم کاراں شرپ دئیگ ، کواس ءُ زانتکاراں عزت ءُ شرپ بخشگ ، شعر و شاعری سوت گشگ ءِ ہُب ، آروس ءُ موتکی دیوان ءُ وشی ءُ غم ءِ درشان کنگ ءِ مارشت ۔ اے قدر دراھیں دود مانانی تہا کم و بیش است انت ۔ بلے ایشانی راہ ءُ رہبند ءُ قانون جتا جتا انت ۔ بلے لھتیں اقدار یک راجمان ءِ تہا یکتائیں ارزشت ہم دار انت ءُ اے ہژدری نہ انت کہ دومی راجمان اے قدرانی رند گیری بکنت ۔ بزاں لھتیں راج کٹار ، پگل ، مار ، ہیک ، کچک ءِ گوشت ء ور انت ، بلے دومی نیمگ ء دومی راج ءِ مردم اے جناوراں وتی نزیک ءُ ابیل ء نیل انت ۔ ہمے وڑا برہنگی مئے راج ءِ تہا عیب زانگ بیت ۔ بلے بازیں ٹک ءِ مردم برہنگی زندے گوازینگ ء انت ءُ چریشی ء آیاں ہچ وڑیں باک نیست ءُ نے آہانی جنسی جذبات جوش ور انت ۔ لھتیں دود مانانی تہا یک آروسے ءِ اجازت انت بلے لھتیں چہ چریشی ء آجو انت ۔ لھتیں جاہاں سون ءِ رواج است ، باز جاہاں نیست۔ (4) 
	ما دگرانی راجمانی قدراں وتی راجمانی قدراں گوں تپاس اِت نہ کن ایں ۔ راجمانی قدراں اگاں جہانیں معیار ءُ بستارے است گڑا اے چارگ تپاس بیت کہ ایشاں چہ سسا ساچیءِ رژن ودیت کہ نا ۔ اگن پسو ہؤ ءِ تہا انت گڑا ما تہنا اے گپ ءِ سرا ایراد کت نہ کن ایں کہ اے قدر مئے قدراں چہ جتا انت ۔ اگن پسو ایش انت کہ انا،گڑا چریشاں ما تاوان باربہ ایں ، گڑا مارا حق است کہ اے قدرانی ایراد ءُ شرگداری ء بکن ایں ۔ (5) 
	راجمانی قدر اوشتءِ آماچ نہ بنت ۔ بلکیں ایشانی تہا وہد ءِ سرا بدلی وسدلی کئیت ۔ چوش کہ یونان ءُ روم ءِ کوھنیں دود مانانی سرا اگن چمشانک دئیگ بہ بیت کہ آزمانگ ء زنڈیں جنین وشرنگ ءُ ڈولدار ھیال کنگ بوتگ انت پرچہ کہ وردن ءِ کمی بوتگ ۔ پمیشکہ زنڈی و شحالی ءِ چیدگ بوتگ ۔ وشرنگی ءِ اے بسات قرون وسطی ءِ زمانگ ء ہم است ات ۔(6) 
	چونائی ء راجمانی قدر ہر اہد ءُ زمانگ ء راجمان ءِ تب ءُ نوعیت ء چہ ایشی ءِ لھتیں قدراں تولائی گشگ بنت ءُ دومی مولائی ءِ نام ء زانگ بیت ۔ نفسیات ءُ راجمانی کواس تولائی قدراں مادری نظام گوں ہمگرنچ کن انت ۔ ایشی ءِ تہا جنین آدم ءِ شرپ مرد ء چہ گیشتر انت ۔ انچو کہ بازیں ٹکانی نام زالبولانی نامء ایر کنگ بوتگ انت ءُ زر ءُ زمین ءِ واہند ہم جنین آدم بوتگ انت ۔ پرچہ کہ مہر زالبول ءِ سرشتء است ۔ پمیشکہ آوتی دراھیں ذہگاں یکیں وڑے ء مہر دنت ۔ آنیک ببیت یا بد پمیشکہ ہمے گوشگ بیت کہ ہما انسانی سیادیانی تہا مھر ءُ نند ءُ نیاد ءِ المان است ۔ آراجمان ءِ تولانی قدرانی جہگیر گشگ بنت ۔ انچو کہ زہگاں گوں مھر ، نادراہانی چار ءُ بچار ، نزوریں مردماں گوں ہمدردی ، غریب ءُ محتاجانی حیال داری ، مہمان نوازی ، لٹ پل چہ پہک بوھگ ءُ ایدگہ ۔ بلے مولائی قدر پدری نظام ء گوں بندوک انت ۔ وہدے کہ مادری نظام پرشت و پروش ءِ آماچ بُوت ءُ ذاتی ملکیت ءِ عمل دیم ء اتک گڑا اے نظام ء رواج گپت ۔ ایشی ءِ قدرانی تہا واجہی ءُ حاکمی ءِ المان محکم اِت انت ۔ انچو کہ حاکم ءِ حکم منگ کماش ءُ بزرگانی شرف ءُ عزت ، وعدہ ءِ پیلو کنگ ، کشگ ءُ ڈھلگ ، دگرے مال ءِ سرا زور ازسری ، منافقی ءُ پلینڈی ءُ جنسی گمراہی چہ پہریزکنگ ۔ ہرچ راجمان ءِ مولائی ءُ تولائی قدرانی ہمسنگ کنگ ءِ جھد ء کنت ۔ پرچہ کہ دوئیں قدرانی ہواری ء چہ راجمان ءِ یکوئی جوڑ بیت ۔ البت راجمان ءِ تہا ذاتی ملکیت ءِ نظام ہمنچو ترند ءُ شاہگان بیت ، مردمانی سرا مولائی قدرانی گرفت ءُ بیماکی گیش بیت ۔
	مولائی قدرانی علت (محرکات ) گیشتر ملکیتی انت ۔ ایشی ءِ مول ءُ مراد ذاتی ملکیت ءِ نظام ءُ آئیءِ گلانی (ٹک ،کہول ، استان ، سرکار ، کلیسا ) سنبھالگ ۔ اگاں شر چارگ بہ بیت کسی ملکیت ءِ سرا قبضہ کنگ چہ ملکیت تہا ہچ وڑیں تپاوتے نئیت ۔ زمین ہما زمین بیت۔ ایشی ءِ سرا منی قبضہ انت یا منی دژمن ءِ ، دُزی ءِ مال منی گورا بیت یا واہند گورا ،مال ءِ دروشم بدلی نہ بیت ۔ بلے راجمان ایشی ءِ اجازت ء دات نہ کنت پرچہ کہ چرے عمل ء چہ ملکیتی سیادی ءِ رہبند تاوان بار بنت۔
	باز براں یک راجمانےءِ تہا راجمانی قدرءِ کیلوانی تہا تپاوت بیت ۔ انچو کہ پدری نظام ءِ تہا اخلاقی کیلو پہ زالبول ءُ مردین آدم ء جتا جتا بنت ۔ پمیشکہ عصمت ءُ پاکبازی مئے راجمان ءِ تہا ایوکا زالبولانی بھر انت ۔ اگن زالبول ءِ تہا اے شری مہ بیت مئے نزء  آسک گندگ ءُ معیاریگ انت ۔ البت مرد ءِ بابت ء اِنچو ترندی گندگ نئیت ۔ بلے وپت ءُ واب ء مرد ءُ زال دوئیں برابری ء شریدار انت ۔ انصاف ءِ رد ء دوئینانی ذمہ واری برابرانت ، بلے مرد مولدء گوں وپت وابی کُت کنت بلے جنین آدم وتی غلام ء گوں وپت نہ کنت ۔ مرد کہبگ جاہ ء ، کلب ءُ ہوٹلاں وتی بالاد ء وشنود کنگ ءِ واستہ عیاشی ءِ دراھیں جاہاں روت بلے زالبول ء اے جاہاں روگءِ اجازت نیست ۔(7) 
	انچوش کہ جاہلیت ءِ زمانگ ء عربانی نز ء انسانانی جوہر آئی ءِ مروت ات ۔ مروت ءِ لبزی بزانت ’’ مردانگی ءُ بامردی ‘‘ انت ۔ اے مروت یا پاہارشانی بامردی ، سخی دادی ءُ وعدہ ءِ پیلو کنگ ءِ عمل ء گوں بوتگ ۔ ہمے وڑا گشتانگ داری ، تیر کمانی ءُ بور سواری ء ہم ٹوھیں ارزشت حاصل ات ۔ بلے عرباں وتی بامرد ءِ اے معیار پہ وشنودی ءُ دلوشی ءِ کیلوانی سرا ایر نہ کتگ ات ، نے آہانی سرا وحی نازل بوتگ ات ۔ بلکیں اے صفت ءُ و صفانی سیادی زند ءُ مرگ ء گوں ہمگرنچ ات ۔ ہما ملک ء کہ ٹک روچ شپ جنگ ءِ زد ء بوتگ انت ۔ اود ء مروت مہ بیت گڑا اُود ء زِند جنجال ءُ مشکلاں بیت ۔(8) 
	رودراتک ءِ مردم دائم پہ دگر ءِ عزت دئیگءِ واستہ سرا پوش انت ۔ بلے رو برکت ءِ مردم گوں سردری ء اے کار ء کنت ۔ یک جاپانی زالبولے ( بلکیں مروچیگیں زمانگ ء اے راست مہ بیت ) یک پوریا گرے ءِ برہنگی ءِ نیمگ ء دلگوشی نہ دنت ۔ بلے ایشی ءِ ابید اُوں آلج ءُ غیرت ءِ دیوی ءِ ارزشت ء داریت۔ یک عرب زالبولے ءِ واستہ دروشم ءِ بے نوان کنگ ءُ یک چینی زالبولے واستہ پادانی برہنگ ، فحش ، منگ بوتگ ۔ ہر دوئیں جاوراں پردا داری ء مارشت ءُ واہش ہژم داتگ ءُ انسانءِ واستہ پائدگ مند انت ۔ میلانیشیاءِ جامننداں وتی نادراھ ءُ پیریں مردم مرگ ء ساری کل کتگ انت ۔ آہانی نز ء ایشاں چرے زند ء چہ رکینگ رحمدلی انت ۔ لباک ؔگشیت ’’ چین ء یک پیریں ءُ نزوریں کماشے ءِ واستہ کفن جوانیں سوگاتے منگ بوتگ ۔ بلے ہما وہد ء وہدے کہ کسے نادراہ ءُ نا جوڑ ات ‘‘۔ نیو برٹیں زِروان ء انسانی گوشت انچش بوتگ کہ مئے گوارا قصابانی دکان ء جناورانی گوشت دست کپیت ۔ کم چہ کم لھتیں جزائر سلمان ء انسان (حاص کن زالبول ) ہیک وڑا دعوت تامے بوتگ ۔ ہما گپ کہ مئے گوارا بد اخلاقی حیال بنت ۔ بلے ایدگہ اہد ءُ زمانگ ء کامل ء اخلاقی گمان بوتگ انت ۔ 
	یک کوھنیں کواس ءُ زانت کارے ءِ گشگ انت کہ تو کجام ہم جاہ ء پاکیں ءُ اخلاقی رسم ءُ دوداں یکجاہ بکن ءُ آہانی تہا ہما رسم ءُ رواجاں در بکن گڑا دگہ ہچ پش نہ کپیت ۔ ڈارون گشیت ، تبتی جبلوتیں مردم لِپتگیں پونز ء دوست دار انت ءُ آہاں زیبائی ءُ ڈولداری ءِ واستہ پونز گرانز (Nostril) ءُ پیشانی سرا زور پر داتگ ۔ ماپاٹک ءِ جاہ مننداں سہر ءُ تلا ءِ واستہ وتی ذہگانی پونز ءُ گوش سپتگ انت ءُ آہانی دنتان تراشتگ ءُ آہانی سرا چیزے پوش اتگ ءُ آہانی سر ءِ نادینگ ءِ واستہ سر ءِ چیرا چیزے داتگ ءُ آہانی چمانی کانٹ کنگ ءِ سوج ءُ ہیل داتگ۔ آہاں ہمیشیءِ تہا ڈولداری ءُ ذیبائی گندگ کئیت ۔ منگو پارک آبکہ ءُ حیران بوت کہ سیائیں مردماں آئی اسپیتی کلاگ گپتگ ۔ وھدے رو درتکی افریقہ ءُ حبشی زہگاں رچرڑ برٹن دیست گڑا آہاں کو کار کت کہ ’’ اے اسپتیں مرد ء بچار گشے کہ یک اسپتیں شادو ے‘‘ ۔ اگاں مااِے گشت کن ایں کہ زولو حبشی سیائیں کریلا ءِ وڑا انت گڑا اے بابت ء ما راست گشگ ء انت ۔

سرشوندات
1۔ پاکستان میں تہذیب کا ارتقاء 	 سبط حسن 		 تاکدیم 40
2۔ ہمیش اِنت، 			تاکدیم41
3۔ ہمیش اِنت، 			تاکدیم 42
4۔ ہمیش اِنت، 			تاکدیم43
5۔ ہمیش اِنت، 			تاکدیم 44,43
6۔ ہمیش اِنت، 			تاکدیم 44
7۔ ہمیش اِنت، 			تاکدیم46,45,44
8۔ ہمیش اِنت، 			تاکدیم 42




عصمت

	بنداتی راجمان ءِ تہا بنی آدم ء بروبری ءِ رھبندانی سرا وتی زند گوازینتگ ۔ کواس ءُ زانتکارانی گشگ اِنت کہ اے راجمان ءِ تہا من ءُ منی ءِ گالوار نہ بوتگ ۔ اے راجمان ءِ مستری جنین آدمء گون بوتگ۔ وھدے مردیں آدم شکار ء شتگ ات گڑا جنین وتی کڈک ءِ کر ءُ گورا کاءُ بوچانی رُدگ ءِ راز ء پوہ بوت کہ اگاں ایشانی توم دور دیئگ بہ بنت یا زمین ء کل کنگ بہ بنت گڑا چہ ایشی ء درچک رُدیت ۔ اے انچیں علمے ات کہ چریشی ء کشاری ءِ آشوب بندات بوت ءُ مردیں آدم شکارءِ واستہ جنگل گیابان ء واری کشگ ءِ بدلا یک جاہء جاہ منند بوت ءُ کشت کشاری ءِ کسب ء گوں ہمگرنچ بوت انت۔
	بنداتی کشت کشاری راجمان مدرسری راہبندانی سرا ایر بوتگ۔ وھدے کہ بنی آدم ء اے ماراِت کہ کشت کشاریءِ واستہ آپ المی اِنت گڑا آھاں دریانی کرا نندگ بندات کُت۔چمدا کشت کشاری آشوب سرجم بوت۔ گڑا کشار، ملک ءُ ڈگار ءِ رکھینگ ءِ واستہ ھاٹیگ ءُ زوراکی ءِ ضرورت بوت ءُ اے گمان دیم ء اتک۔ چریشی ء منی ءُ من ءِ لیکہ چاگردءِ بھر جوڑ بوت۔ اے دگہ دراھیں چیزانی وڑا دلوت ءُ جنین اُوں ذاتی ملکیت جوڑ بوت انتءُ عصمت ءِ ڈیلہ ودی بوت۔ عصمتءِ ڈیلہ چونائی ء مردیں آدم ءِ ملکیت ءِ یک مارشتے ۔
	عصمت یک نوکیں ڈیلہے ات ۔ بے دودیں کاڑاں وتی عصمت ءِ زبھر بوھگ ءِ ترس نہ بوتگ بلکیں سنٹی ءِ پاشکی ءِ ترس ء آھانی جان لرزتگ ات۔ آروس ء پیشتر چک ءِ بوھگ جیڑہ نہ بوتگ، نہ کہ چریشی ء مردین ءِ شوھازی راہ ء ڈک ایرکنگ بوتگ۔ بلکیں چریشیء جنین آدم ء سک کمک رستگ ات۔ پرچیکہ اے عمل ءِ کنگ ء سنٹ بوھگ ءِ ترس یکپارگی ھلاس بوتگ ات ءُ زھگانی دروشم ء نپ رسگ ءِ وشیں حال رستگ ات۔
	ذاتی ملکیت ءِ ڈیلہء چہ پیشتر سادگیں تمنء سیاہ سری ءُ دہتری شریں عملے نہ ات بلکیں اے عمل مردماں دنتان کتگ ات۔ کال جدل تمن ءِ سالونک ء اے ھال رسیت کہ بانور آروس ء پیشتر جنسی عمل ء نہ گوستگ گڑا آ سک زھرشانی کنت ءُ جنک ءِ مات ء زاہ بد کنت کہ آئی ء وتی چک ءِ رودینگ ء لاپرواہی کتگ۔ پرچیکہ مرد اے گپ ءِ سرا سک نادلکشی درشان کتگ ات کہ آئی انچیں عملے کنگ لوٹیت کہ چریشی ء آئی ءِ تمن ءِ یک مردمے ءِ ھون ریچگ بہ بیت۔ لھتیں زمانگاں کاڑاں آروس ءِ دیمء اڑاند بوھکیں اے دیوال ءِ ڈُرینگ ءِ واستہ وتادرآمدیں مردانی حوالہ کتگ ات۔ تبتّی ماتاں انچیں مردءِ شوھازء تچک تاک کتگ کہ آہانی لائکیں جنکاں گوں وپت وابی بکن انت ۔ مالا بار ء کاڑاں راہگوز منت کُتگ انت کہ آھاں چرے جنجالاں بہ رکیننت بزاں گوں آھاں وپت وابی بکنت۔ پرچیکہ داں آسیاہ سر انت آھاں مردنہ رسیت ۔ لھتیں تمن ء بانور سالونک ءِ گورا رؤگ ء پیشتر آروس ء ساڑی بیتگیں مہمانانی حوالہ کنگ بوتگ۔ بازیں انچیں تمن بوتگ انت کہ سالونک ء پہ نیادی ء مردم داشتگ کہ آئی ءِ بانور ءِ دُہتری ء ھلاس بکنت۔ فلپائن ءِ لھتیں تمناں مزنیں پگھارے ہمے واستہ دئیگ بوتگ کہ ہمے وڑیں کار ء ثواب بکن انت۔
	عصمت پدرسری راجمان ء دیمء اتک ۔ بازیں تمن انوں است کہ بدن ءِ پیشدارگ ء لج نہ کنت۔ وھدے لونگ سٹون ء سیاہ پوست واسی دار ء (میزبان) گوں دست بندی کُت کہ آئی ءِ لوگ بانکءِ آہگ ء ساری لھتیں پوشاک گورا بکن اِت، گڑا آ دراھیں مردم کندگ ء لگئت انت۔ پیلونڈا ءِ شہ بانک ء وھدے لونگ سٹون ءِ واستہ دیوانے ٹاھینت گڑا آبرھنگ ات۔ تمنانی کسانیں بھرانچیں است کہ آننگ ءُ لج ءِ پروا نہ کنت ءُ سرزاھری جنسی عمل کننت۔
	آکجام سوب بوتگ انت کہ اکبند( دوشزگی) ملام ءِ جاہ ء پاک دامنی جوڑ بوت ءُ دراھیں ٹوھیں دودانی اخلاقی رھبندانی تہا یک المانے(عنصر) جوڑ بوتگ۔ بیشک اے ملکیت ءِ دستور ات ۔ آروس ء پیشتر عصمت مالکانہ مارشتانی شاھگانی ات ۔ پمیشکہ پدرسری رھبند ءِ مرد ء وتی جن چکانی نگہبانی کُت ۔ وھدے کہ آروسءِ عمل بندات بوت گڑا سیاہ سرء ننگ ء زبھر بوؤکیں جنک ء چہ گیشتر نیاد آؤرت چریشی ء عصمت ءِ ارزشت وداِت ۔ وھدے کاڑاں گوست ءِ زمانگ ءِ بدلا مرد ء آروسء پد وتی وپاداری ءُ پاکدامنی ءِ یقین دات گڑا چرے گپء مردء وتی بگل گوات دات انت۔ ایشی ءِ باپشت ء مردءِ ہمے مارشت بوتگ کہ چُش مہ بیت کہ منی ملک ءُ میراث یک کوٹکےءِ د ستا بکپئنت۔
	وھدے نیادی آروس بندات بوت گڑا جنک ءِ ننگ ءُ لج پت ءِ واستہ نپے جوڑ بوت۔ خلوت نشینی ءُ لج ءِ پاسداری ء چہ جنک ءِ تہا عصمت ءِ پھریزگ ءِ مارشت ودی بوت۔ لج جنین ءِ مارشت انت کہ نیادی آروس ء مال مڈّیء ہوار و تامردءِ ملکیت لیکیت ءُ مرد ءِ منتوار اوں بیت ءُ وتی مرد ء ابید اے دگہ درآمدیں مرداں گوں جنسی سیادی کنگ ء وتا پھریزیت ۔ بلے چریشی ء آئی ء آمُز نہ رست۔ چمدا پوشاک گوارا کنگ بندات بوت۔ لھتیں انچیں تمن است کہ اودا ایوکا آروس ء پد جنک پوشاک گورا کننت۔ چریشی اے گپ زاھر کنگ بیت ، کہ ایشی ءِ سرا ایوکا یک مردءِ واک ءُ اختیار اِنت۔ عصمت ءِ برجاہ دارگ ءِ واستہ جنکانی سرا وڑوڑیں رنگ ء زور دئیگ بوت انت۔
	توریگی تمن ء جنکانی جنسی بے قاعدگی ءِ سزا مرگ اِنت ۔ نوبیا حبشہ شمالی لینڈ ءِ نیگرواں نابکاری ءِ (ظالمی) توامیں حدگوازینتگ انت۔ آھاں وتی جنکانی شرم جاہ ء چھلّہ ءُ کبل جتگ ات۔ دانکہ آسیاہ کاری ء چہ رکھینگ بہ بنت ۔ برماسیام ء ہمے وڑیں رواج بستگ۔

	خلوت نشینی ءِ بازیں دروشم پیداک بوت انت۔ نیوبریٹس ءِ ازگاریں پت ءُ مات پنچیں ترسناکیں سالانی نیام ء وتی جنک بندیگ کتگ انت ءُ پرھیزگاریں کماشانی آہانی نگہبانی ء بوتگ انت۔ جنکاں ڈن ءِ رؤگ ءِ اجازت نہ ات۔ ایوکاں آھانی نزیکیں سیاد ءُ وارثاں گوں آھاں گنند نند کُت۔ بورھیسنو ءِ لھتیں تمناں وتی جنک بندیجاہ ءِ تہا بندیگ کُت انت۔ مسلمان ءُ ہندوانی تہا موجری ءِ رواج بے دودمان ایں دوداں چہ یک گام ءِ دیم ء اِنت ۔ اے گپ پدراِنت کہ دودمان ءُ بربریت چنکس نزیک بوتگ انت۔ مردہمے پابندی ء وتی باریگ ء ڈالچار کنت۔ ہچ وڑیں راجمان ء مرد ء آروس ء پیشتر آئی ءِ لج سرا زور نہ داتگ ۔ ہچ زبان ءِ تہا لج داریں مردءِ بابت ء لبز نیست۔ ننگ ایوکا کاڑانی بھرء کپتگ۔



سرشوندات:
۱۔ انسانی تہذیب کا ارتقاء 	ول ڈیورانٹ	تاکدیم 72,73,74,75 
۲۔ روحِ عصر		 علی عباس جلالپوری	تاکدیم 51







بہا بدنی 

	بہا بدنی مئے راجمان ء گوں شریں نگاہاں چارگ نہ بیت ۔ ھما مردم کہ گوں اے کسب ءُ کار ء ھمگرنچ انت راجمان ء آبستارءِ واھُند نہ انت کہ اے دگہ آنوادئیں جنین آدم انت ۔ بلے اگاں راجانی کوھنیں دپترسیل کنگ بہ بیت گڑا ما گندیں کہ ھمے کسب ءُ کار ء گوں ھمگرنچیں مردماں وتی وھد ءُ زمانگ ء ھم یک ٹوھیں بستار بوتگ پرچیکہ بہا بدنی ءِ رُست ءُ رُدوم ءِ رِد ء مذہب ءِ یک بلاھیں دست ءُ کردارے زاھر بیت۔
	نامداریں زانتکار ءُ کوّاس علی عباس جلالپوری نبشتہ کنت کہ ’’ بہا بدنی دنیا ءِ کوھنیں کسب ءُ کارے لیکگ بیت۔ کشوری ءِ آشوب ء پدوھدے جنین آدم ءِ وتی ذاتی بستار دست ء لگُشت ، گڑآئی ء زندگ بوہگ ءِ واستہ بس دو راہ گچین کنگ کپت ۔یکّے ، آ وتی سرجمیں زندء گوں یک مردے ء بہ گوازینیت ۔ دومی گوں بازیں مرداں پادمال بہ بیت ءُ بہا بدنی بہ کنت ءُ وتی زند ءِ روچاں ھمے وڑا تیلانک بہ دنت۔ ھمے وڑازندگ بوہگ ءِ واستہ جنین ء گوں یک مردے ء گوں ھم پلّو ءُ بندوکی ء چے سِیر ءُ نکاح ءِ دود رواج گپت ءُ گوں بازیں مرداں بندوکی ء چے بہابدنی ءِ گلءِ بنگیج اِیر کنگ بوت۔ زانتکارانی گُشگ اِنت کہ بہابدنی چہ مندراں کپتگ ءُ،پیداک اِنت کہ اُود ء دیوتاہانی عبادت کنگ بوتگ۔ اِے مندرانی تہا کھبگ پاک لیکگ بوتگ انت ۔ مُلّا ءُ میّاہ ءُ زیاریتاں ایشاناں ایشانی مُزّ داتگ ءُ وتی دل وش کتگ اِے کار ءُ بار منجارانی دست ء ات ءُ مندر ءِ جنین چُکانی (دیوداسی) دراھیں کٹّ ءُ کمائی ھمیشانی دست ء بوتگ انت۔

	 جلالپوری دیم تِرا پدا نبشتہ کنت کہ ــ ’’ بابل ء عِشتار ءِ بلاھیں عبادت جاھے بوتگ‘‘۔بقولءِ ہیروڈوٹس ’’ ھر جنین آدمے ء وتی زند ءِ تہا یکرندے الّم ء گوں دگہ دریں مردمے ء ھم بستری وتی دینی فرض زانتگ۔ ٹوھیں ٹکّ ءِ جنین آدم ھمے کار ءِ درگت ء پالکءِ تہا نشتگ ءُ مندراں اتککگنت ۔ شرّنگ ءُ دلرُبائیں جنین آدم ھمے کار ء چے زُوّت گیشّتگ انت ءُ دراتککگنت بلے بزگیں بدرنگاں ماھ ما ھے نندگ کپتگ چرے بہابدنی ء چے ھرچ زرّ ءُ سوگاتے دست ء کپتگ ، دیوی ء بکشگ بیتگنت بلے سرزاھری ء کیسگ منجارانی گرم بوتگ انت۔
	کنعاںءِ عبادت جاہ ء ورناھیں جنک ءُ جنین آدماں وتارا زیارتیانی ودار ء چو بانور ء پِربستگ ءُ نشتگنت ۔ آزمانگ ءِ راجانی تہا ھماجنین آدماں کہ مندرانی تہا بہابدنی کتگ سک شرپدار ءُ پارساہ لیکگ بیتگ ۔ زانتکارانی گشگ اِنت کہ بہابدنی ءِ بندات چہ کوھنیں مذہب ءِ دامن ء بوتگ۔
	برئرنیڈرسل ءِ گُشگ اِنت کہ مئے اہد ءِ بہابدنی ھما مردمانی جانشین انت کہ کوھنیں اہد ءِ مندرانی پانگو ءُ منجار بوتگ انت۔ اِے کسب ءِ بندات چہ عبادت جاہاں بوتگ ۔ گیشتر مذہبانی تہا اِے کسب نیکءُ پاک پہمگ بوتگ ۔ ھما جنین آدم ء کہ منجار ءُ زیارتیانی دل وش کتگ ات آہاں باز شر پدار لیکگ بوتگ ات ۔ ہندوستان ءِ انّوگیں راجدپتر ءِ تہا ایشاناں دیوداسی ءِ پنّام ء زانگ بنت۔
	بہابدنی ءِ کسب ءِ بندات چو سیّل ءُ چیریں کارے ءِ وڑا زانگ نہ بوتگ ۔ بندات ء کھبگ ھمابی بی بوتگ انت کہ آہاناں دیوی ءُ دیوتاہاناں بکشگ بوتگ ، کہ آہاں مساپر ءُ درآمدیں مردماں گوں وپت ءُ واب عبادتءِ بہرے لیکِتگ ۔ ھما زمانگ ءِ کھبگ سک شرپدار ءُ نیک لیکگ بیتگنت۔ ھماہاں کہ گوں ایشاں دلّوشی کتگ ات۔ آہاں اُوں ایشاناں عزّت ءُ شرپ بکشتگ۔
	امریکہ ءِ راجدپتر نویس وِل ڈیورانٹ اِے درگتء نبشتہ کنت کہ نیکراہی بہابدنی شام ، بابلءُ ہند ء زمانگء چے برجاہ اِنت اِیشی ءِ عملی مول ءُ مراد اِے بوتگ کہ زمین کِشت ءُ کشار ءِ لائق بہ بیت۔بلے منجارانی وتی کٹ ءُ کمائی ءُ ہوس ءِ درے جوڑ بیت بہا بدنی گیشتر مندرانی تہا کنگ بوتگ۔ زِرباری د مگ ء مندراں تہا کنگ بوتگ ۔ زِرباری دمگ ء مندراں گوں ھمگرنچ،ہوسناکیں مردانی لوٹانی پیلو کنگ ءِ واستہ دیوداسیانی الہامی سلسلے بوتگ، دیوداسی حقیقت ء اِے بیسوا بیتگ انت ۔ دُراھیں تامِل مندرانی تہااِے وڑیں پاکیں جنین آدمانی ٹولی است بوتگ ۔ آہاں ساری ء دیودی ءُ دیوتاہانی بُتانی دیم ء سوت جتگ ،ناچ کتگ ءُ پدا منجارانی دل وش کتگ انت۔ ایشانی تہا لہتیناں گوشہ نشینی اختیار کتگ۔ بلے اِے دگراں اجازت دیگ بوتگ کہ آوتی کٹّ ءُ کمائی ءِ یک بہرے مندر ءِ واستہ اِیربکن انت۔ ایشانی تہا ہتیناں جاپان ءِ گارشیائی(GARSIYA)وڑا ناچی ،بستارء مہلوک ءِ دیم ء سوت جتگ ءُ لہتیناں وانگ ءُ زانگ در بُرتگ۔ یونان ءِ ہیتاری (HITARI) ءِ وڑا وتی گپ ءُ تران ءُ نند ءُ نیاد ءِ تہا شائستگی ءُ سنگینی آؤرت ۔ آہاں وتی لوگ پہ وڑے سمبھینت ءُ ڈولدار کت انت ۔ ایشاناں اے دگہ لوگانی وڑا وانگ ءُ زانگ ءِ واستہ زور پِر دیگ نہ بوتگ نا کہ ایشاناں گوں مہمان ءُ مردُماں گوں ھور ءُ تور بئیگ ءِ اجازت بوتگ۔
	سن 1004؁ء ء یک لوح یے ءِ نبشتاں چے زانگ بیت کہ ’’تنجُور ءِ بادشاہ ’’راجا رام ‘‘ءِ مندرء چارسد دیوداسی بوتگ ۔ آوھدء اے دود ء پارسائی ءِ پوشاک گورا بوتگ اُودا آہاناں ھچ وڑیں شرم ءُ حیایے نہ مارِتگ، ھمے وڑا بچکّاں ھم مندر ءِ منجار جوڑ کنگ بوتگ ۔ ھمے ھساب ء برے برے شرپداریں جنین آدماں اُوں وتی جنین زھگ دیوداسی جوڑ کنگ ءِ واستہ مندراں روان داتگنت ۔ دوبوئیس(Dobois)گشیت ’’نوزدھمی کرن ءِ بندات ء زربار ءِ لہتیں مندر کھبگ جاہ جوڑ بوتگ انت۔ اِیبے(Abbe)گُشیت روچے سّے رند ء مندرانی تہا ناچ ءُ سُھبت ایشانی ذمّہ واری بوتگ ۔ ھمے وڑا مہلوک ءِ دیوان ء ناچ کنگ ایشانی سرا لازم بوتگ بندات ء ایشاناں ناچ پہ کھیبے بندات کتگ۔ ایشانی ناز، ادا انچودلکش ءُ جوان بوتگ انت ءُ سوت ایشانی ،برھنگ بوتگ انت ۔ اے راجدپتری سوتانی تہا دیوتاہانی (شہوانی ھاٹیگ) شہوانی ءِ توسیپ کنگ بوتگ۔
	وھدے واجہ عیسیٰ ءِ منّوگِریں مُلّا ءُ میاہ اِے گل ءِ ھلاپ ء سدانی حساب ء تاک سیاہ کنگ ء نشتنت ۔ گڑا بتانی بدکاری ءُ گناہ گاری سک اِیر جت۔آہاں اِیشی ءِ سروک شیطان لیک اِت ۔ بزاں عیسائیاں بُت منوگرانی مندر بندکُت انت ۔ بہابدنی مروچاں انچو کہ ماگندیں ھرجاہ ء یک نیادی گلے جوڑ بوتگ۔
	نامی ایں کواس ءُ زانتکار سبط حسن برصغیر ءِ تہا کھبگ جاہانی بابت ء نبشتہ کنت کہ ہندوستان ء ہندوچاگرد ء ناچ ءُ سوت ء یک بلاھیں ارزشتے است اِنت ۔ اِشانی دین ء ناچ ءُ ساز ءُ زیمل ایوک ء وھدگوزینگ ءِ درے نہ بوتگ بلکیں گوں بگوان ء مہر ءُ دوستی کنگ ءِ پاک ءُ راستیں رھبندے زانگ بیت ۔ ھمے سوب ء کہ ہندوہانی تہا ناچ ءُ سوت ء ھچ عیبے لیکگ نہ بیت بلکیں پاکی ءُ عبادت ءِ درجے دیگ بیت اِنت۔ مندرانی تہا سِنکھ جنگ بوتگ۔ گھنٹی جنت۔ سپت جنت، ڈھل ءُ مردِنگ ءِ سرا ناچ کننت ، ہندوانی بازیں راگ ءُ راگنی دیوتا ءُ کوھنیں بزرگانی نامدات انت ۔اے سپتّانی تہا کرشن رادھا، رام چندرجی ءُ سیتاءِ توسیپ کنگ بیت ۔ ھمے سوب اِنت کہ میانجی دور یا کرن ءِ وش ھالیں ہندو لوگانی جنین چُک آروس ء ساری ناچ ءُ زیمل ءِ ھیل دیگ بوتگ انت۔مردین آدماں اُوں چہ کسانی ء اِے اِزم سرپد کنگ بوتگ۔ دومی نیمگ ء مذہبی زانتکاراں ناچ ءُ ساز ءُ زیمل حرام لیکِتگ ۔ مسلمان لوگاں ساز ءُ زیمل ءِ اجازت نہ بیتگ ءُ سازاں گوں ناچ ءُ سوت جنگ عیبے لیکگ بوتگ ۔ بلے ناچ ءُ سھبت ءِ جادُو مُلّایانی فتوحاتاں داشت کُت نہ کُت۔ بزری ٹّک ءِ سیر لاپیں مسلماناں وتی لوگ ء ناچ ءُسھبت کت نہ کت بلے آہاں وتی شوق ءِ پیلو کنگ ءِ واستہ شھر ء کھبگ جاہانی دلبڈّی دیگ بندات کُت۔
	اِے کھبگ جاہ سوت ءُ ناچ کنوکیں جنین آدمانی جاہ اُوں بوتگ ءُ بدن بہا کنوکیں جنین آدمانی واب جاہ ھم ۔ زردارانی ناچ ءُ سُھبت ءِ دیواناں ھمے بہا بدنیں جنیناں گوں دلّوشی ھم کنگ بوتگ ۔ ھمے وڑا ساز ءُ زیمل ءُناچ ءُ سھبت ءِ پاکیں ازم شھرانی تہا سیریں مردمانی سیل ءُ سواد ءِ آسودگی ءِ درءُ ذریعہ یے جوڑ بوت۔کم کم ء کھبگ جاھانی آبادی ءُ رونق انچوگیش بوتنت کہ اِشانی دلگوشی ءِ واستہ جتائیں کار گِسے سرکار ء ٹھینگ کپت۔
	تاریخِ فرشتہ ءِ تہا نبشتہ اِنت ’’وھدے سُلطان علاؤالدین خلجی ء چیزانی بہاRate) ( بست انت گڑا دیوان ء یک بے ریائیں مرد ے ء جُست کُت کہ واجہ، تو دراھیں چیزانی نہاد گیشینتگ بلے ھما چیز کہ بازار ء درستاں چے گران نہاد اِنت تو آئی ءِ ھچ نہاد ءِ جارنہ جت؟ گڑا واجہ ء پہ ھیرانی دّراھینت ! بگش کہ آ کجام چیز اِنت کہ من نہاد نہ بستگ؟ مرد ء پسّو دات ،کھبگانی۔ علاؤالدین ء بچکندت ۔ ھمے وڑا کھبگانی نہاد اُوں بندگ بوت۔
	اکبر بادشاہ کھبگانی بازی ء چے انچو بیزار ات کہ آئی ء شھرء ڈنّ کھبگانی واستہ جتائیں میتگے ٹھینت ۔ آ میتگ ءِ نام ’’شیطان پورہ‘‘ اِیر کنگ بوت۔ اگاں یک شاہی کارندہ یے یک دست نہ جتگیں کاڈے ء گوں وپت ءُ واب کنگ بہ لوٹیت ۔ گڑا آئی ء سرکار ءِ اجازت الّمی پکار بوتگ ات۔ بلے اِے قانون ءُ راہ ءُ راھبند ء زیادہ دیر نہ جت ءُ لہتیں وھداں پد کھبگ جاہ پدا گوں شھراں ھمگرنچ بوت انت۔
	مروچی اُوں مئے راجمان ءِ تہا بہابدنی ء گوں ھمگرنچیں مردم سک ھراب لیکگ بنت ءُ راجمان ءِ سِل تِریں اِنسان گُشگ بیت۔ بلے اِنسان ءِ ھِرس ءُ ہوس ء چے نام دیئے؟ کہ راجمان ءِ شرپ مندیں مردم ،انچو کہ روچ بُکّیت کھبگ جاہاں آباد کن انت ءُ وتی شپاں سباہ کن انت روچ ء ھمے ٹوھیں مردم کھبگ جاہ ءُ بہابدنانی ھلاپ ء  وعظ ءُ نصیحت کنگ ء دم نہ برنت۔ بلے شپ ءِ تہاری آہانی اِے منافقی ء چیر دنت۔
	بقُول ءِ جلالپوری ءِ مُلّا ءُ میّاہاں جنین آدم ء یک نیمگے دیوداسی جوڑ کُت ءُ گوں آہاں پاکیں بہابدنی کنائینت ءُ کاروبای ءُ بردہ فروشاں کھبگ جاہ پچ کُت ءُ جنین ء را نیادی ءِ چیزے جوڑ کُت۔۔۔۔!


سرشوندات:
1۔ رُسومِ اقوام 		علی عباس جلالپوری 	تاکدیم188
2۔ رُوحِ عصر 		علی عباس جلالپوری 	تاکدیم29تا 31













گوہتگی ءِ راجدپتر

	گوہتگ ہما اِنت کہ آئی ءِ نریامردینی اعضا بُرگ بوتگ انت۔ کہ آ مردءُ جنی کُت مہ کنت۔ مردینی اعضاءِ بُرگ ءِ راجدپتر سک کوہن اِنت۔ بیست ءُ یکمی21کرن پیش مسیح ء میرین لاگاش ء اے وڑیں گوہتگ کنگ ءِ رسم ءِ نشان موجود انت۔ گوستگیں 4000سالانی نیام ء اے وڑیں گوہتگاں بازیں کار کتگ ۔ اے درباری بوتگ انت۔ شاہانی حرمءِ پانپا بوتگ انت۔ سوت گوش پہلوان بوتگ انت، سرکاری عہد دار ءُ مذہبی رسمانی نگہان بوتگ انت ءُ فوجی کاتیال ہم۔ بلے ماں راج ءُ ٹک ء ایشانی عزت ءُ شرپ چہ دگہ مردماں مدام کم تر بوتگ۔(1)
	تہذیب ءِ بندات ء اعضاءِ بُرگءِ دود ءِ ٹوھیں ارزشت بوتگءُ ودی کنگ ءِ دیوتایا دیویءِ دربارء مردینی اعضا ندر کنگ بوتگ انت۔ پرچیکہ مردماں ہمے پہمتگ کہ مردینی اعضاء چہ جوان تریں سوگات نیست کہ دیوتاہانی ھاترہ ندر کنگ بہ بیت۔ (2)
	سامی النسل ءِ مہلوک ءِ کشت کشاری ، مہر ءُ لذت ءِ دیویءِ نام ’’عشتار‘‘ بوتگ۔ ایشی ءِ منوگراں وتا چہ مردینی اعضاء چہ زبھر کُتگ۔ وتی بُراِتگیں اعضاء دستاں کُتءُ ُاژدالءُ گنوکی شھر ءِ دمکاں ویل بوتنت۔ پدا اے گوشت ءِ بھر یک لوگے ءِ تہا چگل دات ، گڑا آ ‘ لوگءِ کہول ءِ ذمیوّاری ات کہ اے فقیر ء جنینی پوشاک بِدی انت۔(3)
	یونانیانی دیوی سیل Cyle(یونانیانی ہما دیوی کہ کلیں ابرم ءِ مات ھیال بیت) ءِ عبادت اوں ہمے وڑا کنگ بوتگ انچو کہ عشتار ءِ مجنوئی دروشم ء آھاں ناچ کتگ ءُ بدن تل داتگ ءُ وتی نفس بُراِت ءُدیوی ءِ درباء ء پیش کُت۔ چریشی ء پد آیاں جنینی پوشاک گورا کُت ءُ دیوی ءِ ھذمتء وتی زند گوازینتگ۔(4)
	وتی مردینی اعضا دیویانی ندر کنگ ءِ باپشت ء لھتیں سوب بوتگ انت۔ دیویاں مردینی اعضا ہاں چہ حسد کرتگ ات۔ آئی لوٹ ہمیش ات کہ آئی ءِ منّوگر گوں سنگینیء آئی ءِ نیمگء دلگوش بہ بنت ءُ ہر وڑیں تما ءُ حرصء چہ وتا بہ پہریز انت ءُ واہش ءُ حرصءِ نیمگ ء رھادگ مہ بنت۔ ایشی ءِ شرتریں ضامن اعضا چہ زبھر بوھگ انت۔(5)
	اے ایمان اوں بوتگ کہ اعضاہاں زبھر بوھگ ء چہ روحانیت گیشتر محکم بیت۔ مردینی اعضاء کشت کشاری ءِ چیدگ ھیال کنگ بوتگ ۔ ایشی ءِ ندر کنوک ءِ ھیال بوتگ کہ چرے کار ء آئی ء ابرم ءِ نیمگ ء ٹوھیں بہرے رسیت۔ اعضاء بُرگ ءِ چرے عمل ء اگاں وھدے کہ مردم دیوی ءِ دوست جوڑ بنت گڑا اے بنی آدم ءِ واستہ مستریں راہ در بر جوڑ بنت۔ پرچیکہ دیوی فقیر ءِ دوستی ء اے دگہ انسانانی سرا رحم کنت۔جنینی پوشاک گورا کنگ ءُ وتی ہستی ءِ بیگواہ کنگ محکمیں بنداتے ات۔ چریشی ء زانگ بیت کہ اعضابُرّگ ءِ اے عمل ءِ پیلو کنوکانی ایمان چنچو محکم ات۔(6)
	روحانیت ءِ پڑء نوک آؤکیں مردماں اے تُرس گیر اتکگ ات کہ شیطان ءُ نفسانی واہش مارا تاھیرء نندگ ء نیلئنت گڑا آ لاچار بوت انت چرے عذاباں چہ وتا بگوازین انت۔ آہانی ہمے ھیال بوتگ کہ چرے عملء چہ وتا ھوس ء چہ پھریز کُت کننت ءُ آہانی بدنی شدءُ مارشت ھلاس بنت۔(7)
	رومء ہمک سال پوپ ءِ حکم ء چہ سدانی حساب ء بچک گوہتک کنگ بوتگ انت۔ ایشی ءِ مول مراد اے بوتگ کہ وھدے کہ آمزن بنت گڑا وش الہان جوڑ بنت۔ نیکراھی دیواناں سپت ءُ ثنا کت بکن انت۔ بلے دومی نیمگ ہمے بچکاں گوں دینی رھشون ء وتی دیم سیاہ کتگ ات۔ ہمے گوہتگانی سوبء روم سدومیت ءِ بنجل جوڑ بوت۔ (8)

	ماں چین ء گوہتگی ءِ دود سک کوہن اِنت۔ مِنگ شاہانی دور ء درالحکومت ء یک کسانیں ہسپتالءِ یا درمان جاہے بوتگ کہ اودا، ورنائیں یا کسان سالیں بچکانی اعضا بُرّگ ءُ آگوہتگ کنگ بوتگ انت۔ اے کسانیں زھگ غریب ءُ بزگانی چک یا جنگاں گپتگیں قیدیانی چُک یا یتیم ءُ بے کسیں زھگ بوتگ انت۔ گوہتگ بوھگ ء رند اے زھگانی نند ءُ نیادءِ راہءُ رہبند بدل بوتگ انت۔ ایشانی آواز بُرز بوتگ ءُ ایشانی طور ءُ طرز نازرکی چو جنیناں بوتگ ۔ چین ء دگہ عجب رنگیں رسمے اے بوتگ کہ گوہتگاں وتی برتگیں اعضا دور نہ داتگ انت ءُ گوں وتا ایر کتگ انت کہ مرگ ء رند ہمے برتگیں اعضا ہم گوں مردگء کل کنگ بوتگ انت تاں کہ ہمے گوہتگ دومی رند ء ، پورائیں مرد ے ء پیداک بہ بنت۔(9)
	وھدے کہ ما بنداتی اھدءِ سرا چمشانکے بِدی اِیں گڑا آ وھدء جنگ ءِ باج بر ء مردینی اعضاہانی ھارے کماتگ ءُ گورا کتگ ۔ اے ھار آئی ءِ باج بریءِ چیدگ ھیال کنگ بوتگ۔ ہیروڈوٹس گُشیت کہ ’’ مشرق وسطیٰ ، بابل ، ایران ءُ مصر ء حاکماں بندیگانی مردینی اعضا بُرّاِتگ انت۔ پمیشکہ اے حیرانیءِ گپے نہ اِنت آوہد ءِ بچک ء وتی دشتار ءِ پت ء سُھر ءُ تلاہ نہ داتگ بلکیں دژمنیں تمن ءِ مردمانی مردینی اعضا ء چہ سر باریں پیلکے داتگ ءُ بخشاتگ ۔ چہ ایشی ء اے مول ءُ مراد پہمگ بوتگ کہ دژمن ء غلام مکن بلکیں انچش ئے بکن کہ آئی ءِ پدریچ ھلاس بہ بیت۔(10)
	گوہتگ بادشاہانی بے حسابیں زال ءُ سرہتانی خدمت گار بوتگ انت۔ گوہتگان ء شاہی حرم ءِ کاراں ابید دربارءِ انتظام ءِ کار ءِ ذمیواری ہم گون بُوتگ ءُ بادشاہ ءِ نیمگء مردماں کہ سزا دیگ بُوتگ ہمیشاں سزا داتگ۔ شاہ ءُ مخلوق ءِ نیام ء یا مردمانی نیام ء کہ آہاں گوں شاہ ء گند ءُ نند لوٹ اِتگ ۔ چشیں ملاقات ءِ وقت ءُ شاہءِ رضا مندی گرگ ءِ کار ہمے گوہتگاں کتگ ۔ شاہ ولی اہدء ورناہیں بچ یا بچانی بچ ءِ پودگ ءُ رودینگ ءِ ذمہ واری باز بادشاہانی دور ء ہمے گوہتگانی بوتگ ءُ وہدے کہ ولی اہد کہ بادشاہ بوتگ انت گڑا آچہ گوہتگانی ھبراں نہ ھبر نہ بوتگ انتءُ گوہتگ میری ءُ امیری ءِ اہدہاں سر بُوتگ انت۔ منگِ شاہ ون ہی (Wanhi)ءِ دور ء شاہی درباء 10,000گوہتگ شریں عہدہ ءُ کارانی سرا بوتگ انت ءُ دگہ ہفتاد ہزار تاں یک لکھ گوہتگاں پورائیں ملک ء مزنین عہدہانی سرا کار کتگ۔ (11)
	چینی گوہتگ سیرءُ آبادبوتگ انت گوشنت کہ 1620 ADءِ دہیں سالاں وی ژنگ ژیان (Wei Zhing Xian)نامیں گوہتگ چینءِ بادشاہیءِ مستر ءُ کستر بوتگ ءُہمے وڑء 1911 ADء فن بادشاہی ءِ پروشگء ساری ہم گوہتگ چین ءِ سیا ءُ اسپیت ءِ مالک بوتگ انت ۔105 ADء چین ء اولی رند ء کاگد جوڑ کنگ بوتگ ءُ جوڑ کنوک چین ءِ نامداریں گوہتگ Cailonبوتگ۔ ماں چین ء پہ سزاء ہم مرد گوہتگ کنگ بوتگ انت۔ دومی گوہتگ کنگ ءِ رسم ءِ مستریں سوب ایش بُوتگ کہ گوہتگاناں شاہی حرم شاہی دربار ء کاررس اِتگ ءُ آزوت سیر ءُ آباد بوتگ انت۔ پمیشا بازیں وار ءُ بزگیں مات ءُ پتاں ہر وہداں ہمے لوٹ اِتگ کہ آہانی چُکے گوہتگ بہ بیت تاں کہ آ سیر ءُ آباد بہ بنت ۔ سہمی سوب ایش بوتگ کہ ماں شاہی حرم ء کار کنوکیں گوہتگاں چہ ہر کس دلجم بوتگ کہ شاہ ءِ زالاں یا سُرہتاں سوار بوت نہ کن انت۔چوں کہ گوہتگانی ہست ءُ نیست ہمے شاہی دربارءُ حرم بوتگ ۔ پمیشا آمدام شاہ ءِ وفادار بوتگ انتءُ ہرکارے کہ شاہ ء گوشتگ ، آہاں کتگ ۔ ایشانی قد ءُ بالاد گوہتگی ءِ سوب ء مستر بوتگ ءُ اے ترسناک بوتگ انت ءُ بادشاہاں باز براں انچیں بلاہ قدیں گوہتگ وتی پانپا کتگ انت ءُ جنگاں ہم ایشاں نہ تُرسی ءُ بے رحمی کتگ۔(12)
	صقالیہ ءِ گوہتگ فرانس ء را دئیگ بوتگ انت۔ یہودیاں کسانیں بچکاں گوہتگ کنگ ءِ واستہ کارجاہ جوڑ کتگ ات۔ کوھنیں زمانگ ء وردانی کارجاہ سک رزوا ءُ نام دپ ات۔ وینس ، جینیوا ، فلورنس، شھرانی بزگریں مات ءُ پتاں وتی بچ بہا کُت انت۔ اودء چک گوہتگ کنگ ء پد اسلامی ملکاں راہ دیگ بوتگ انت۔(13)
	ہندوستان ءِ راجدپتر ءِ تہا گوہتگ ملک کافورسک نامدار ات۔ علاؤلدین خلجی ءِ سرکار ء کاتیالءِ عہدہ ء سربوتگ ات۔ سلطان علاؤلدین خلجی ء کھبائیت چہ اتکگیں کافورنامیں وش رنگ ءُ کسان سالیں غلام آئیء سک دوست بوتگ انت۔ اے وش رنگ ، زیبائیں دروشم بچک یک گوہتگے ات۔ زوت سلطان آئی مھر ءِ سانکلاں بندوک بُوت۔ آئی ارزشت ہمے وڑ بوتگ کہ 1307 ء آئی ء دراھیں امراہانی مستر کُت ءُ سر وزیر ءِ عہدہ دات ءُ آئی ء سپہ سالار جوڑ کُت ءُ یک لک فوج آئی ءِ میار کُت کہ آ دکن ء فتح بکنت۔ اے گوہتگ ء ٹوھیں کار پہ کردئے کتگ ات۔ ایشی ء چار رند ء دکن ءِ پروش دیگ ءِ واستہ روان دیگ بوتگ۔ راجہ رام دیو ہمیشیء بندیگ جوڑ کت۔ دوار ءِ راجگان ء پروش دات ءُ وارنگل راجہ اُوں زیر کُت۔ دراھیں دکن تباہ و برباد کنگ ء پد مسیتے ٹہینت کہ سلطانی اہد ءِ چیدگ زانگ بوت۔(14)

سرشوندات:
۱۔ دل پہ مہر ءُ چم پما آزاراں زرنت،	 شے رگام 		تاکدیم81
۲۔ تیسری جنس،			اختر حسین بلوچ 	تاکدیم 18
۳۔ ھمیش انت ،			تاکدیم 18
4۔ ھمیش انت ،			تاکدیم 18,19
5۔ ھمیش انت ،			تاکدیم 19
۶۔ ھمیش انت ،			تاکدیم 19
۷۔ ھمیش انت ،			تاکدیم 19
۸ ۔ ھمیش انت ،			تاکدیم 15
۹۔ دل پہ مہر ءُ چم پما آزاراں زرنت،	 تاکدیم 82
۱۰۔ تیسری جنس ، 			تاکدیم 17,18
۱۱۔ دل پہ مہر ءُ چم پما آزاراں زرنت، 	تاکدیم 82,83
۱۲۔ ھمیش اِنت،			 تاکدیم 83
۱۳۔ تیسری جنس، 			تاکدیم16
۱۴۔ھمیش اِنت،			 تاکدیم25















آروس

	انسان زانتی (علم انسان) ءِ مکتبییانی گشگ اِنت کہ آروس ءِ بندات پدّری راجمان ء ودی بوتگ ۔کِشوری آشوب(زرعی آشوب) ء پد دیم ء اتکگ۔ کوھنیں مادری راجمانءِ رھبندانی تہا جنین آدم ء ٹک ءِ تہا مزنیں بستارے بوتگ ۔ زھگ پت ءِ نامء ناں بلکیں مات ءِ نام ء بچارگ بوتگ انت ، ءُماتءِ میراث لیکگ بوتگ انت۔ تولیدءِ عمل (چک ماتی) ءِ سوب ء جنین ءِ کرد سک مزن لیکگ بوتگ۔ مرد ء جنین آدم ء گوں ھمبستری کنگ ءِ ھچ حق دیگ نہ بوتگ ات۔ ھما وھدء داں آئی ء جنین ءِ ھذمت کتگ گڑا آئی ء را وپت ءُ واب ءِ حق رستگ ۔ بچک ءُ جنک پت ءِ بدل ء مات ءِ برات ء را حقی ئیں سرکماشی ءِ منسب دیگ بوتگ ۔ جنین اشتراک بوتگ انت، ءُ لوگ ءُ گدان ،پوست ءُ سلاھانی وڑا جنین آدم ءُ جنک ءُ بچک اشتراکی پہمگ بوتگ انت۔ بکارت (لج) ءِ گُمان نہ بوتگ ات۔ باکرہ ئیں جنک (لج داریں جنک) بدیں نگاھاں گوں چارگ بوتگ انت۔ دنی وھد ء ہم افریقہ ،آسٹریلیا، زرباری امریکہ ءُ جزائر ، بحرالکاہل ءِ وحشی باکرہاں گوں آروس کنگ پسند نہ کننت۔ زرباری ھندوستان ءِ جنگلی ٹکاں ٹوڈا، منڈا،گونڈ، نٹ،سانسی، موریا ءُ ڈوم جنین چکاں گوں ھمبستری کنگ ءِ سرا بندش نہ جتگ۔ بلے آروس کتگیں جنین آدمانی لج ءِ ترندیں نگہبانی کتگ ات۔
	کشوری آشوب ءِ آہگ ءِ سوبء بنی آدم ء شکارءِ واستہ کو ہ ءُ جنگلاں ویل بوہگ ءِ بدل ء کور ءِ لمباں نشت ءُ بازار جوڑ کت اِش ءُ کِشت ءُ کشاری بنگیج کتئے۔ کِشت ءُ کشاری ءِ آہگ ء گوں نوشت ءُ ازباب بدل بوت انت۔ چہ ایشی ء نوکیں نوشتی ھند ءُدمگ ءُ نوک ءُ پتاکیں اخلاقی ءُ راجمانی قدر (Value) ودی بوت انت۔ بکارت ءِ گمان دیم ء اتک ءُ آ،ذاتی میراثءِ نوکیں گلےءِ بہرے ات۔ ھرکسی واھشت بوتگ ات کہ وتی ذاتی کشوری مال ءُ مڈیاں وتی حقی ئیں فرزند ءِ میراث بہ کناں۔ ھمے سوب ات کہ بارکرہ ئیں کاڑاں گوں نکاح ءِ رسم بندات بوت ءُ جنین چکانی لج ءِ سک ھیالداری کنگ کپت ۔ مردیں آدماں زمین ءُ ڈگار ،پسءُ گوک ءُ دلوت ھمے میراثانی وڑا جنین اوں وتی ذاتی ملکیت جوڑ کت۔انچو کہ شاہ حمورابی ءِ قانوناں چہ زانگ بوئگااِنت کہ اے رھبند ءِ تہا ھما درھیں کار گناہ پہمگ بوتگ انت چہ آھاں چے کسّے ءِ ذاتی میراثاں تاوان رستگ ات۔ پمیشکہ لُٹ ءُ پل ،دزّی ،آوارجنگ، سیاہ کاری کنگ ٹوھیں گناہ لیکگ بوتگ انت پرچی کہ جنین آدم ذاتی میراث جوڑ بوتگ ات۔
	کوھیں زمانگاں اے دودانی نام ءُ نشان نہ بوتگ کہ رند ء آھاں نیکراھی ، جادو ءُ بدنزر ءِ رواج ءِ دورشم گپت۔ پت ء وتی جنک ذاتی میراث ءِ وڑا بہا کتگ یا آواں دلوت ءُ مال ءُ دگہ وردن ءُ وراکاں گوں بدل کتگ اِت انت۔اے دود ھم مرچی جاہ نا جاہےء گندگ ء کیت ۔ درور انیگیں آشوباں پیسر ایران ءُ افغانستان ء دُختر فروشی ءِ دود رواج گپتگ ات۔ تمنی ھنداں مروچی ھم جنکانی کیمت زیرگ بیت یہودیاں ھم جنین بہا زرتگ ات ۔ چین ءِ آشوب ء پیسر کھبگ جاھانی واھنداں بزگریں مات ءُ پتانی جنک ارزانیں نہاداں گوں بہا زرتگ انت ءُ آہانی بہا بدنی ءِ کٹ ءُ نپ وارتگ انت۔
	آروس کنگ ءِ یک دودے اے اوں بوتگ کہ یک تمنے ءِ مردماں اناگاہ دومی تمن ءِ ھلک ءِ سرا ارش کتگ ءُ آھانی جنک آوار جتگنت ۔ انچوش کہ کوھنیں زمانگ ءِ رومی سبائن ءِ تمن ءِ مردماں جنک تاچینتگ انت ۔ سپارٹا ءِ زبان ء آروس ءِ بزانت ’’دزگیر‘‘کنگ بوتگ۔ آروس کنگ ءِ دگہ دودے اے ھم بوتگ کہ زاماتی ء دلمانگیں مرد ء بازیں مدّتاں جنک ءِ مات ءُ پت ءِ ھذمت کتگ ات ءُھذمت ءُ چلوپگکاری ءِ بدل ء آئی ء را جنک ء گوں سانگ دیگ بوتگ ات۔ مھتر موسیٰ ء وتی ناکو رابن ءِ گورا آئی ءِ جنک رافیل ء گوں سانگ کنگ لوٹ اِت ۔ رابن ء درائینت کہ تو ھپت سال ء منی دلوت ءُ رمگ ء چارین ءُ آئی ءِ عوض ء من ترا وتی جنک گوں سانگ دیاں۔ وھدے کہ آئی ءِ مدت ءُ اکرار سرجم بوت گڈا رابن ء مھتر موسیٰ ء وتی دومی جنک ء گوں آروس دات۔ رافیل شررنگے ات ءُ آئی ءِ گہار لیاہ دورشم ء سبز ات۔ مھتر موسیٰ ء گُشت کہ ناکو تو منا رافیلء گوں آروس کنائینگ ءِ کول کتگ ات۔ ناکو رابن ء درائینت کہ پروانیست تو دگہ ھپت سالء منی چلوپگاں بہ کن گڈا تو رافیل ءِ لائق بئے مھتر موسیٰ ء ھمے وڑا کت ءُ رافیل ء گوں آروس کنگ ء سوبمند بوت۔
	راجدپتر ءِ وانگ ء معلوم بیت کہ بُرزءِ داتگیں وڑ ءُ ڈولاں ابید آروس کنگ ءِ دگہ بازیں وڑوڑیں دود است انت ۔ ہیروڈوٹس ء یک دلچسیں دودے ءِ بابت ء گُشتگ ات کہ شہر ءِ بابل ء سال ءِ سرا یک رندے ء مزن ءُ لائقیں جنین چکاں یک جاہے ء مچ کنانءُ واھشت داریں مردین آدم آوانی چپ ءُ چاگردء ترّاں ءُ جنین چکانی بولی ء یک پہ یک ء جنت ءُ نیلام کننت اِش ۔ بلے بہا زیروکانی سرا فرض اِنت کہ نیلام ء زرتگیں جنکاں گوں نکاح کنگ المّی انت ۔ ھمنچو نگدیں زر کہ شررنگیں جنکانی نیلامی ء رسیت چریشاں چے بدرنگیں جنکانی واستہ چیز ءُ مال تیار کتگ ات۔ا سپارٹا ء یک دودے ایش ات کہ ھما جنک ءُ بچکاں ھچ جاگہ ء سانگ نہ رستگ ۔ ایشاناں بروبریں کساسے ء شپ ء یک تہاریں کوٹی ء بند کُت انت ءُ گشتاں کہ شما پہ وتا سالونک ءُ بانور گیچین بہ کنئے۔ گُشاں کہ اے دود دلپسندیں آروسء چہ ھچ کم تر نہ انت۔
	بے دودائیں راجمانانی تہا جنین آدم زیت پیر ءُ عاجز بوتگ انت۔ آ وھدی زیادھیں جنین آدماں اپوگی دوست بوتگ پرچہ کہ چریشی ء آچکانی ساٹگ ءُ رودینگ ءُ چک ءِ پیداں کنگ ءِ زھمبل ء چُٹ اتگ اتنت ءُ چریشی ء مرد ءِ نفسانی ءُ چک ءِ پیداک کنگ ءِ واھش ھم شریں وڑے ء پیلو بوتگ ات۔ وھدے کہ اولی جنین آدم کار ءُ چلوپگاں سک نہ گیگ ءُ ژند کتگ ات گڑا آئی ء مرد ءِ ھمراھی ء اپوگی یے ءِ شوھاز کنگ ء آئی ءِ کمک کتگ ات داں کہ وتی کٹمدان ءِ نوشتی تاگت ءُ دولتاں گیش بہ کنت ۔ چک میراث بوتگ انت ءُ مرداں جنین آدمانی سرا کار ءُ بار (سرمایہ کاری) کُت ءُ پہ سوت ءِ دورشم ء چک پیداک کتگ ات۔پدر سری رھبندءِ تہا جنین ءُ چک مرد ءِ غلام بوتگ انت ۔ اے کساس ء ھمنچوزیادہ بوت انت آ دو ھمنچو ازگار زانگ بوتگ انت۔ اگاں گریبیں مردے ء یک زالبولے بوتگ گڑا آئی ء اے جاور پہ وتی واستہ کم شرپی یے لیک اتگ ءُ آھما روچ ءِ ودار ء بوتگ کہ آ زیادہ جنین گروکیں مردانی لڑ ء ءُ جاہ ءُ مقام ء رسگ ءِ واھگدار بوتگ ات۔
	درآمدیں جنک ءِ پت ھذمت کنگ یا آوار جتگیں آروس ءِ سبب ء پیداک بوؤکیں جنگ ءُ چوپ ، اڑ ءُ جنجال چہ مال ءُ دولت ءِ گیشی ء ھلاس بوت انت ۔ پرچاکہ پت ء را لب ءُ مال دئیگءِ دود بُنگیج بوت۔ھمے سوب ات کہ بہا گپتگیں آروسءُ پتانی اڈ داتگیں آروس بنداتی ئیں راجمانی قانون بوتگ ات چریشی ءِ لہتیں ادارُکی دورشم ھم دیم ء اتک انت۔
	ٹک ءِ مردماں جنک ءِ آوار جنگ ء پد جنک ءِ لوگ ءِ مردماں لب ءُ زر داتگ ءُ اے آوار جنگ ء چاگردی رھبند ءِ دورشم داتگ ات۔ نیوگیانا ءِ ھندی مردماں وت عزیزانی وسیلہ ء جنک ءِ مات ءُ پت ء چے جنک ءِ بہا زیرگ ءِ کیمت ٹھینتگ ءُ چریشی ء چہ آہانی حسد ءُ کینگ ءِ آس پہ زر توسیگ ء بوتگ ات۔ اے دود ءِ تہا وش تریں گپ ایش اِت کہ یک ماوری ماتے ء پہ گریوگ ءُ کوکار ھما نوجوان ء را بد ءُ رد کتگ ات کہ آئی ء آہانی جنک تاچینتگ ات ۔ وھدے کہ نوجوان ء آئی ء را کمبل دات ءُ رازی کت گڑا آئی ء وت درائینت کہ منا ھمے چیزپکار ات من پرے کمبل ءِ ہاترا انچو گریوگ ءُ کوکار کنگ ء اِتاں۔ عام طور ء بانور ءِ نہاد کمبل ءِ نہاد ء چہ گیش تر ات۔

	ہوئنٹوں ءِ ھنداں جنین ءُ گوک ءِ بستار یا نہاد برابراتنت ۔ کُرؤوھانی کرّا سئے گوک ءُ یک گرانڈے ، ءُ کافرانی کّرا شش(۶)داں سی(۳۰) دلوت ، بلے جنک ءِ کُٹم ءِ بستار چارگ بوتگ ات ءُ ٹوگو ءِ ٹک ء شانزدہ(۱۶) ڈالر نگدّ ءُ شش ڈالر سامان جنینانی نہاد بوتگ انت۔جنسی سیادی کجام دودے ء بہ بیت کساس دراھیں بے دودائیں راجانی تہا آروس المّی بوتگ ۔ آروس نہ کُرتگیں مرد ء چاگرد ءِ تہا ھچ عزت نہ بوتگ ات ءُ آئی ء را نیم مرد گوشگ بوتگ ات۔



پہ اے نبشتانک ءِ سرجم کنگ ء اے کتاب کارمرز کنگ بوتگ انت 
۱) رسوم اقوام 		علی عباس جلالپوری
۲) انسانی تہذیب کاارتقاء 	ول ڈیورانٹ
۳) فلسفہِ زندگی 		افتخار قطب









نبشتانک

	انسان ءِ زانشت ءِ بندات ہما وہد ء بوت کہ لھتیں جبلوتیں مردماں گار (Cave)یادرچکانی سرا نشتگ ءُ اسم نکرہ ٹہینگ ءِ واستہ وتی سسا کاربست۔ اولی توار یک وڑیں چیزانی بُرھ یاگروپ ءِ نشان ء کنت۔ انچو بزاں دراھیں گس ، انسان بزاں کلیں انسان ،رژن ءِ مرادات ، ہر ہمارژن کہ آزمین ءُ زر ءِ سرا ترپیت ۔ ہمے ساعتاں انسان ء یک نوکیں سفر ے بندات کُت۔ پگر ءِ واستہ لبزانچو کار مرز کنگ بوت انت چوکہ پہ کارءُ ازباب ء اوزار کارمرز بنت۔(1)
	چونائیء لکھ وڑءِ ازم مندرانی معاشی ضرورت ءِ سوب ء ودی کنگ بوتگ۔ پرچیکہ مندر ءِ مال ءُ مڈی دیوتاہانی ملکیت بوتگ انت۔ ایشانی حساب ءُ کتاب ءِ زمیواری پرویتاں گون بوتگ۔ کشت کشاری ءِ حساب ، توم، ازباب ، حیرات ءُ قربانی ءِ حساب، مزدور ءُ کارگشادانی حساب، چیزانی آرگ ءُ برگ بزاں خرچ ءُ درچ ہرچ وڑیں چست ءُ ایر عاقل ء چہ عاقلیں پروتیانی ہم وتی سسا ء داشت نہ کتگ انت۔ مردمانی لاپ گوں ایشاں بندوک ات۔ سوداگری ایوکا اریک ءِ شھر ء گوں بندوک نہ ات۔بلکیں دگہ شہرانی باپاریاں گوں سیادی اُوں بوتگ ۔ پمیشکہ ملک ء یک نبشتانکی چیدگے اڑ دئیگ ہژدری ء پکار ات۔ وہدے چیزانی عکس چیزانی چیدگانی بدلہ ہما چیز ءِ نام ءُ آہانی توارانی چیدگ جوڑ بوت انت گڑا نبشتانکی ازم ء الکاپ ء ازمی بستارے رست۔ اے گرانیں سفراوں سمیریاں سرکت۔ پمیشکہ شروپکءِ شھرء (غارا) چہ بازیں لوح دست کپتگ انت کہ ایشانی عکسی آب چیزانی ناماں زاہر کنگ ء ات انت۔(2)
	ایرک وہدء عکسی آبانی تعداد دوہزار چہ گیش آب بوتگ انت بلے میزان میزان ء ایشانی تہا کمی اتک۔ چمیشکہ شروپک3ہزار( پ۔م) درستیں لوحانی آب ہشت سداِت انت۔ شروپکءِ لوحانی سرا ہم مندرءِ آب نبشتہ ات۔ ایشاں ابید لھتیں چیدگی لڑ ہوار ات انت کہ مندر ءِ مکتبی بوتگ انت۔ اے لڑ بنگپانی سرا اِت انت۔ انچش کہ ماہیگانی لھتیں قسم جاہ ء نبشتہ ِات انتءُ ہرچیدگ ءِ دیم ء پرویت یا نبشتہ کنوک ءِ نام داتگ ات کہ ہمایاں اے چیدگ سازینتگ انت۔
	سد سال ءِ تہا بزاں 29سال پیش مسیح ء اے عکسی آبانی تہاکمی اتک ۔ پمیشکہ بس شش سد آب پش کپت۔ بلے ایشی ء ابید ہم لکھ وڑ، وانگ ءُ نبیسگ ءِ ہنر ءِ سرا مندر ، پرویت ءُ شاہی خاندان ءِ مردمانی ایر دستی (اجارہ) است ات۔(3)
	سمیریاں لکیرءُ میخانی کمک ء چہ چیز نبشتہ کتگ ءُ اے لکیر ءُ میخ ایشانی نبشتانک ءِ چیدگ جوڑ بوت انت۔ ہمے چیدگانی سوبء آہانی لکھ وڑ ’’میخی‘‘ گشگ بوت۔ اے لکھ وڑ بندات ء بگرداں آسرء چیدگی دروشم ءِ تہا بندوک بوتگ انت۔ آہانی وانگ جاہ عبادت جاہاں گوں ہوار بوتگ انت۔ اُودء زہگاں وانگ ءُ نبشتہ کنگ ءِ بابت ء سرءُ سوج کنگ بوتگ۔ خط میخی ،باز گران بوتگ۔ استاد ء تختی ءِ چپیں دستء نبشتہ کتگ ہمے چیز زہگاں راست ءِ نیمگ ء نقل کنان ء نبشتہ کُت انت۔ ردی دست ءِ لتارگ ء گوں کور کتگ انت۔ مکتبیاں درستاں چہ ساری سئے (3) میخی چیدگ ءِ مشق کتگ ات۔ افقی ، عمودی ءُ خم دار، اوار کتگ ءُ نبشتہ کنگ بوتگ انت۔ اے وڑیں سدانی مرکب یاد کنگ بوتگ انت۔ چرایشی ء پد آنیکراہی ءِ کتابانی نقل کنگ پرماہگ بوتگ انت۔ زہگانی تختیاں چہ بازیں ٹوہیں کتابانی نقل کتگیں دردست کپتگ انت۔(4)
	اہلِ سُمیریاں اول سرا تختی ءِ سرا چار خانہ ٹہینتگ ۔ پدا ہر خانہ ءِ تہا بُرز ء داں جہل ء عکس ٹہینتگ، گڑا رند ء لوح نبشتک کنگ بوتگ ۔ اگاں دستاویز بازار ء ارزشت دار بوتگ انت گڑا پہ آہاں گِل ءِ لفافہ ہم جوڑ کتگ ءُ لوح ایشی ءِ تہا ایر کنگ بوتگ۔ کھڈ جنگ ءِ نیام اے وڑیں بازیں لفافہ دست کپتگ۔
	عکسی لبزانی تہا اصل عکس میزاں میزاں ء ھلاس بوت ءُ عکساں تہنا آوازانی جہگیری بنا کتگ ات۔ میزاں میزاں ء اے عکسانی ٹہشت اوں ارزاں بوہان بوتنت۔ گڈسرا تجرید ءِ عمل انچوش گیش بوت کہ عکسی دائرہ ءُ سمیرانی تہا بدل بوت انت۔(5)
	سمیریانی تہا ذاتی ملکیت ءِ پہریزگ ءِ ترندیں مارشت است ات۔ آہاں وتی دراھیں چیزانی لڑ ٹہینتگ ات۔ باپاری چست ءُ ایرانی نبشتہ کنگ ءِ رواج است ات۔ شھر ءِ ٹوھیں دروازگ ءِ دیم ء نبشتہ کارموجود بوتگ انت۔آہانی کار مہلوک ءِ کسب ءُ کاگدانی ٹہنگ ءُ نویسگ بوتگ۔ اے کسب ءُ کاگدانی سرا بہا کنوک ءُ گروک ءِ وتی مُہر ءُ نشان بوتگ انت۔ میزان میزان ء میخی چیدگانی تہا ہروڑیں علم ءُ ازم ہوار کنگ بوت انت۔ نیکراہی حکم ءُ ربیت ، راجدپتر ، اُردی ءُ مال ، قانون،لچہ ، قصہ ایدگہ بابلیاں ءُ اشوریاں میخی چیدگاں وتی زبانءِ تہا رواج دات انت۔ بلے وہدے گوزگ ء گوں سمیری لکھ وڑ نیکراہی ءُ قانونی چست ءُ اِیرانی واستہ کارمرز بوت ءُ رند ءِ اے دگہ پڑاں فنیقیانی ٹہنتگیں آبنیکاں رواج گپت۔(6)
	مصریاں واجہ عیسیٰ ءِ ودی بوھگ ء چہ 3ہزار سال ساری پیائرس (Paprus) درچک ء چہ کاگد جوڑ کتگ ۔ عکس کشی چونائی ہمشانی نادریں سازین انت۔ آھاں راستیں نیمگء چہ چپیں نیمگء لکھ اتگ۔آہاں 2وڑیں لکھ وڑ کارمرز کتگ ۔ یکے امروز ءِ کارءُ کسبانی بابت ء دومی نیکراہی مول ءُ مرادانی پیلوکنگ ءِ واستہ کارمرز کنگ بوتگ۔ آہاں وتی نبشتانک پتاتگ ءُ درپانانی تہا ایرکتگ انت۔ ہمے وڑیں 2ہزار سال ساری ءِ کتابجاہ ہم درگیجگ بوتگ انت۔ ایشانی تہا بھجن ، سُوت، عشقیہ لچہ، کسہ ،علم ءُ طب ءِ راہ راہبند ءُ ٹک ءُ ٹاک ءُ راجدپتر ءُ ایدگہ علم ہوار ات انت۔ وانگ ءُ زانگ بیرگء پروہتاں وتی دست ء زرتگ ات۔ معبدہء گوں بندوکیں وانگ جاہاں زہگاناں وانگ ءُ نبشتہ کنگ ہیل دئیگ بوتگ ۔ وانگ جاہانی رہبندترند بوتگ انت۔ مصری اُستادانی حیال ات کہ زہگانی گوش آہانی سرین ء جہل انت۔ ہما وہدا کہ ایشانی سرین ء جہل لٹ شاپ کنگ مبیت ،زھگ ہچ وڑا دلگوشی نہ دئینت ۔ قلم کاش ءِ بوتگ انت۔(7)
	کنعانی لکھ وڑ ءِ سازین گوں بنی آدم سرا گشے ٹوہیں احسانے انت۔ کنعانی سمیریانی لکھ وڑء سرپد بوتگ انت۔ بلے سمیری لکھ وڑ ءِ بنشتہ کنگ ءُ لکگ گران ات۔ دومی ایشی ءِ تہا وہد ہم باززوال بوتگ۔ کنعانی سوداگربوتگ انت۔ بے پائدگیں کارانی تہا وہدے زوال کنگ آہاں دوست نہ بوتگ ۔چہ ایشاں اے اُمیت دارگ نہ بیت کہ سئے(3)تاک ءِ بنشتہ کنگ ءِ واستہ باز وہد بہ زیر انت۔ پمیشکہ آہاں نوکیں لکھ وڑ جوڑ کت۔ آہاں لھتیں عکسی چیدگ مصریاں چہ زرتگ۔ چندیں میخی دروشم سمیری چہ زرتگ ءُ اے گونڈ کتگ انت۔ بلے ایشاں لکھ وڑءِ زیبائیءِ پروانہ داشتگ ءُ ایشانی تہا انچیں بدلی ءُ سدلی آؤرت کہ آزوت نبشتہ کنگ بوت انت۔ ہمے وڑا ہزاراں عکس چیدگ ءُ دروشم ءِ بُربین کنگ ء پد کل بیست دو آب ءِ آبنیک جوڑ کُت۔ میزان میزان ء اے آبینک اے جین ذر ء چہ گوزان یونان ء سربوت انت۔ یونانیاں لھتیں دگہ آب وتی وڑا ٹہئنت انت ءُ نوکیں آبینکاں گوں اطالیہ ء سربوت انت۔ اُودا اُوں رومیاں ایشانی تہا لھتیں رد ءُ بدل کتگ۔ اے وڑا اے آبینکاں چہ روبرکتی یورپ ء جبلوتیں ٹک ء سرپدی دئیگ بوت ۔ ہمے انگریز، فرانسیسی ءُ جرمنانی اژداد بوتگ انت۔ ہمے سوب اِنت کہ انگریزی کتاب ، مصریانی ہیروغلف یا سمیریانی میخی آبینک ء نبشتہ نہ انت۔ بلکیں کنعانی آبینک گیشتر کار مرز بنت۔(8)
	کنعانیاں راست ء چہ چپیں نیمگ ء نبشتہ کتگ۔ عرباں اُوں ہمے راہبند زرتگ ات۔ بلے آریائی راجاں بزاں یونانیاں ، رومی ءُ ہندواں چپیں نیمگء چہ نبشتہ کتگ۔ چپیں دست ء چہ راستیں دست ء نبشتہ کنگ ءِ رواج ہما وہدء بنگیج بوت وہدے کہ قلم ءُ سیاہی کار مرز کنگ بوت انت۔(9)
	کنعانیاں ہمے ردءُ بند داتگیں آباں سمیریانی میخانی چیدگ ء بابل تہا رواج گپت۔ بابل ءِ سوداگرانی برکت ء اے آب رودراتکی ءُ روبرکتی دودمانیں ملکاں شنگ کنگ بوت انت۔ بنی اسرائیلءِ بابلیاں وانگ ءُ نویسگ دربرتگ۔ پمیشکہ اے دگہ سامی زبانانی وڑا عبرانی اوں کنعانی تہا نبشتہ کنگ بوت۔ وہدے گوزگ عبرانی تہا کلدانی ، ادامی ، سریانی ءُ حبشہ رد ءُ بنداُوں ہوارکنگ بوت انت۔(10)
	سُمیری زبان ءِ بدل ء مکادی زبان ء سامی خاندان ء (عربی، عبرانی ، سواحلی، آرامی، ءُ ایدگہ گوں سیادی کتگ)اے زبان بابل ء بگرداں اشور ء گشگ بوتگ ءُ دجلہ فرات کوچگ ءِ روبرکتی ملک (شام ،فلسطینءُ لبنان) ءُ ایدگہ جاہءِ مردم ہم عکادی زبان ء سرپد بوتگ انت۔ پرچیکہ اے ہند ءِ مردم اوں سامی النسل بوتگ انت۔ وہدے بابل ء آموری ءِ (سامی سلطنت)ہاکمی ات۔ گڑا بابل مجبوربوت کہ آسمیری لکھ وڑا بزور انت۔ بلے ایشانی زبان Infective ات۔ بزاں اے لبزانی توار تہا بدلی ءُ سدلی بوتگ۔ بلے ہمے وڑا بابلیاں عکادی زبان ءِ ضرورتانی ردء سمیری لِکھ وڑے تہا بازیں اصلاحات کتگ۔ 200پ۔م ء ایشانی زبانء انچیں دیمروی کت کہ عکادی زبان درائیں رودراتک ءِ دودمان ءُ استانانی زبان جوڑ بوت۔(11)
	پروفیسر بوہلر ءِ ھیال انت کہ کوھنیں ہند ءِ دورنگیں لکھ وڑ بوتگ انت۔ اول فروشتی پنچمی کرن ء پیش مسیح ء پیشتر گندھارا بزاں روبرکتی افغانستان ء گوریچانیں پنجاب ء رواج بوتگ ءُ ایشی ءِ سیادی سامی النسل ء چہ بوتگ۔ کہ ایدگہ سامی زبابانی وڑا اے ہم راستیں نیمگ ء چہ چپیں نیمگ ء نبشتہ کنگ بوتگ۔ دومی براہمی لینی ایشی بابت ء ھیال کنگ بیت اے درواڑی لکھ وڑ در اتکگ یا زورگ بوتگ کہ آ چپیں نیمگ ء چہ راستیں نیمگ ء نبشتہ کنگ بوتگ۔ چارمی کرن ء پیش مسیح ء یک سکہ یے درکنگ بوتگ کہ بندات ء اے راستیں نیمگ ء چہ چپیں نیمگ ء نبشتہ کنگ بوتگ۔بوہلر ءِ گشگ انت کہ نبشتانکی دود 800پیش مسیح ء فینقی تاجراں عراق چہ آورتگ۔ اے سامی آبنیک بیست دو بوتگ انت۔ وہدءِ گوزگ ء گوں سنسکرت تہا صوتی چست ءُ ایر ودی بوتنت ءُ چریشی ء پراکرت ء پالی ءِ دروشم زرت۔ انوگیں پٹ پول ءِ ردء پالی ءُ پراکرتی کوھنیں دراوڑی زبان ءِ نشانی انت۔ اشوک ءِ کتبہاں چہ زانگ بیت کہ سہمی کرن پیش مسیح ء ساری ایشی ء الکاپ ء روج گپتگ اتءُ کساس ہر یکے ء اے کارمرز کتگ ۔ پالی لبز ءِ گال گنجی معنا انت ’’کتاب ءِ اصل عبارت ‘‘۔ ایشی تہا بودھانی بنکی کتاب نبشتہ کنگ بوتگ انت۔ اے زمانگ ء مھلوکء دراوڑی زبان ء گپ جتگ۔ درباری ہندء مروچی ہم تلگو، تامل ، ملیالم ءُ کنزی دراوڑی زبانء است انت۔(12)
	چین ءِ لِکھ وڑ 1500سال پیش مسیح ء سازینگ بوتگ۔ اے اولی ءُ اہدی نبشتانکی دود انت کہ ایشی ءِ بنپد آبینکانی سرا نہ انت۔ اے نبشتانکی دود گمان بندگ (خیال نگاری) گشگ بیت۔ بزاں چینی زبان ءِ لبز وتی درشانداب ءُ بنگپ ءِ ردء یک نہ یک حیال ءُ ازمی ڈیلہے ءِ جہگیری ء کنت۔ ڈیلہ یکیں وڑیں لبزانی تہا پیش دارگ بہ بیت۔ ہمے سوب انت کہ چینی زبانء پوہ بوھگ ءِ واستہ سئے ہزار چیدگانی زانگ ہژدری انت۔ کواس ءُ زانتکاراں ہمے چیدگانی پوہ بوھگ ءِ واستہ سی چل چیدگی گالگنج ٹہنتگ۔(13)
	انسان ء لبزانچو قدر دار ءُ گران بہا کت انت ۔کہ ایشاں پاکیں بستارے دئیگ بوت ۔ اے جادوئی ٹک ءُ ٹاکانی نکان جوڑ بوت انت۔ ایشانی ارزشت ہما وہدء گیشتر بوت۔ وہدے اے بے معنا ات انت ۔ چہ ایشاں نہ تہنا پگر ءِ تہا شاہگانی اتک بلکیں جوانیں راجمانی گل دیم ء اتک انت ءُ ایشاں وانگ ءُ زانگ ءُ ازم کاری ءِ رسانک انچیں وڑے ء ٹہینت کہ پگر ءُ ستک داریں مردماں یک مچی تہا ہوار بکنت ۔ آہاں حیال ءُ لیکہانی سفرء نوکیں راہ درگیتءُ زند ء شاہگانی بخشات۔(14)


سرشوندات
۱۔ انسانی تہذیب کا ارتقا	ول ڈیورانٹ	 تاکدیم 114
۲۔ ماضی کے مزار		سبط حسن		 تاکدیم 35
۳۔ ہمیش انت		 تاکدیم 36
۴۔ روایات تمدن قدیم 	علی عباس جلالپوری 	تاکدیم 15,14
۵۔ ماضی کے مزار		تاکدیم 37,36
۷۔ ہمیش انت		 تاکدیم53
۸۔ ہمیش انت		تاکدیم75,74
۹۔ ہمیش انت		 تاکدیم75
۱۰۔ ہمیش انت		 تاکدیم106
۱۱۔ ماضی کے مزار		 تاکدیم 37
۱۲۔ روایات تمدن قدیم	 تاکدیم 216,215
۱۳۔ ہمیش انت		 تاکدیم265,264
۱۴۔ تہذیب کا ارتقاء	 تاکدیم117






جنگ ءُ ایمنی

	سوئزرلینڈءِ سائنسدان ژاں ژاک بابل ءِ رِدء راجدپتر ءِ تہا بنی آدم ء چاردہ ہزار ٹوھیں ءُ گونڈھیں جنگ کتگ ۔ فرانس ءِ ماہر عمرانیات گاستو بوتھول ’’ہشت ہزار معاہدہ ‘‘ نامی کتاب ءِ واجہ اِنت۔ آئی ء نبشتہ کتگ کہ ’’دراھیں جہان ءِ ایمنی ، انسانءِ درپشوکیں اہد کشگ بیت بلے انسان ءِ اے ایمنی ءِ اہد ءِ عمر کسان بوتگ ۔ چونائی ایمنی ءِ اہد ءِ عمر بس دو سد بیست سال اِنت۔(1)
	جنگ کنگ المی اِنت۔ اے پگر کوھنیں زمانگ ء چہ پیداک اِنت ۔راجمان ءِ دراھیں ٹکانی تہا اے پگر جوانی ء است اِنت۔ 1696ء فرانس ءِ پاسٹورئیس ء چمشانکے داتگ کہ ’’جنگ واری ءُ نیزگاری یے ودی کنت‘‘۔ واری ایمنی کاریت، لس مھلوک سوداگری کنت ۔ زرگیشں بیت،زرءُ مال ء چہ غرور ودی بیت، بزاں ماہمے گردشءِ تہا زندگ اِنت۔(2)
	جنگ وتی پہنات ء مصیبت کاریت۔ وہدے کہ آسرے زُوریت گڑا مُردگ کبرانی تہا بنت ءُ منڈءُ مہتاجیں مردم پشت کپنت۔ جنگء پد سلامتیں مُردم پدا وش حال بنت۔ (3)
	جنگ ءِ بازیں دروشم انت۔ گوں زورءُ جبرء راجانی دودا( مہذب)کنگ ءِ پگر سک کوھن اِنت ۔ یونان ءِ پریکلزءِ گشگ اِنت کہ ہر استانے کہ یونان ءِ چیر دستی ء بیت ، بزاں پہ آئی ء وش بحتی ء جہہ جتگ ، آدیمروئی کنت، چریشی ء آیونان ءِ دودمان ء سرپدبنتءُ آہانی پد منتگی ھلاس بیت۔ وہدے کہ ہندوستان ءِ مغلاں وتی ٹوھیں استانءِ پرا ءُ شاہگان کنگ ءِ جہد بنا کُت گڑا ابوالفضل ء گشتگ ات کہ کسانیں استانانی مغل سلطنت ء گوں ہوار بوھگ آہانی واستہ برکتے بیت۔(4)
	وہدے کہ جنگانی تباہی ءِ سان جہان ءِ دیم ء اتک انت گڑا ٹوھیں حاکماں ایر دستیں راج ءِ بابت ء ہمنچو دروگ ءُ ملنڈ سازاِت ءُ جہان ء اے باور کنائنیت کہ مئے کُشت ءُ ھونی حقءِ سرا اِنت۔ پرچیکہ ما ہما مردمانی ھلاپ ء جنگ کتگ آ انسان گشگ ءِ لائق نہ انت ءُ انسانی شرپ ء چہ کپتگ انت۔ ہمے پگر ءُ لیکہ ءِ باپشت ء اُرش کنوکیں راجاں ایردستیں راج ءِ زالبول ، چک ، مردین ،پیرءُ ورنایک حساب کشت انت۔ ہمے راہ ءُ راہبند ءِ پلہ مرزی ء گوں یورپ ء، امریکہ ، آسٹریلیا ، نیوزی لینڈ ءِ بُنکی مردم کشت انت ءُ آہانی زمین مال ءُ مڈیانی سرا قبضہ کُت۔ راجدپتر ہٹلر ءِ کردء اوں ہمے وڑا پیشداریت۔ آئی ء جرمن ء آریہ نسل لیک اِت ءُ وتا جوانیں نسلی دروشم دات ءُ غلامیں (Slave)راجء پدمنتگ ءُ جاہل ءِ نام پر کُت کہ آ وتی راجی مال مڈیاں جوانی ء کارمرز کُت نہ کنت۔ پمیشکہ جرمناں اے حق است کہ آہانی زمینانی سرا قبضہ بکنت ءُ آہانی مال مڈیء جوانیں وڑء کارمرز بکنت ۔ (5)
	یک ٹوھیں جستے دیمء کئیت کہ چاگردءِ واستہ جنگ المی اِنت؟ انچیں کواس ، زانتکار ءُ رھشون است کہ آجنگ ء راجی زندءِ واستہ المی لیکنت۔ آہانی دلیل ہمیش اِنت کہ جنگ ابرمءِ تہا ہروھدء جاری و ساری اِنت۔ پرچیکہ اے یک ابرمی عملے ، چریشی ء چک ءُ پد کنگ نہ بیت۔ وہدے کہ ملکے جنگی جاوراں گوں ہمگرنچ بیت اے جاور انی تہا ناتپاکی ءِ آماچ بوتگیں دراھیں یکجاءُ ہوار بنت ءُ وتی کست کینگ ء یک کرا کننت ءُ راجی پائدگ ءِ ہاترہ یکجا بنت۔ جنگ ء چہ ایشانی تہا توکل ءُ ہمت ودی بیت ءُ آ راستی ءِ نیمگ ء رھادگ بنت۔ اے لیکہ ءِ پلہ مرزیں کواس ءُ زانتکارانی نزء ہما راج کہ دراجیں مدتے ء ایمنیں زند گوازینیت گڑا آبدنی نزوریانی آماچ بنت ،زوال ءِ نیمگ ء رھادگ بنت ۔ چُشیں چاگردانی تہا لگوریں مردم ودی بنت۔ جنگ چشیں جان دُز ءُ نزوریں مردماں ھلاس کنت ءُ انچیں مردم دیمء کاریت کہ آگوں ابرمء جوانی ء مقابلہ کُت بکن انت۔(6)
	وہدے کہ جنگ ءِ تباہی ءُ بربادی ء جہان ءِ مزنیں بہرے ءِ سرا وتی سان دُور دات انت گڑا جنگ ءِ ھلاپ ء مردماں وتی مارشت درشان کُت انت ۔ ہما وھدء کہ جنگ یک جاہے ء محدود بوتگ ات۔ اے وھدء ایشی ءِ بابت ء چشیں ترندیں مارشت دیم ء نئے اتکگ ۔ بلے جنگ ء وتی روتگ چاریں نیمگء محکم کُت انت۔ چہ ایشی ء گیشتریں مردم اے جنگانی آماچ بوت انت۔ ہمے سوب اِنت کہ مردمانی پگر ءُ مارشت ءِ تہا اے گپ ء جاہ کت کہ جنگاں چہ چتور اے جہان رکینگ بہ بیت۔ لھتیں لیکہ ہم دیمء اتک ۔ ہمے بابت ء جرمن فلسفی کانٹ ء یک مراسہ یے پیش کُت کہ راجانی نیام ء کینگ ءُ دژمنی ءِ مارشت ھلاس کنگ بہ بنت۔ وھدے کہ آ ایمن بنت گڑا چیریں ٹہکارء (خفیہ ڈپلومیسی) چہ دست کشی بکن انت۔ بیرگیں(مستقل) فوجی گل ھلاس کنگ بنت(7) چرے پگر ءُ مارشتانی برورد اِنت کہ ایمنی جُنز دیم ء اتک انت ۔ ایشانی تہا 1815ء نیویارک پیس سوسائٹیNew York Peace Society 1816,ء برٹش پیس سوسائٹی British Peace Society 1828,ء امریکن پیس سوسائٹی American Peace Society ، 1905ء نیشنل پیس کونسل National Peace Councelءُ ایشاں ابید دگہ ہم میان استمانی گل ٹہینگ بوت انت۔ 1848بگر داں 1851ء اے گلانی نیمگ ء چہ میان استمانی کانفرنس برجاہ دارگ بُوتگ انت ۔ ایشاں اے گپ ءِ سرا زور دات کہ ایمنی ءِ واستہ یک دومی ء گوں گپ ءُ تران المی اِنت۔ جیڑھانی ھلاس کنگ ءِ واستہ ڈپلومیسی ءِ راہ زُورگ ببیت ءُ توپنگ ءُ سلاہ ھلاس کنگ ببنت۔(8)
	بلے جنگ ءِ پلہ مرزی کنوک گیشتر اِت انت۔ ماگندیں کہ ایمنی ءِ جنزء ابید اوں دو ٹوھیں میان استمانی جنگ بوت ءُ چرے جنگاں انسان ءِ ارواہ پچ لرزاِت۔

	کارل مارکس ء جنگ ءِ بابت ء وتی حیال درشان کتگ ات کہ ’’اگاں بیرگء معاشی پگر ءُ لیکہ ءِ رِدء ٹپاسگ بہ بیت گڑا من سرپد باں کہ وتی مال ءُ مڈیانی یک ٹوھیں بہرے زِرء چگل دیگ ءِ وڑا اِنت‘‘۔
	جنگ ءِ پلہ مرز ہروڑیں پگر ءُ لیکہ دیمء بیار انت بلے جہان ءِ دیمرویءِ واستہ ایمنی المی انت۔ بلے اے راہ سک دراج ءُ چہ کنٹگاں ء سرریچ اِنت ۔ پرچیکہ کہ ایمنی گوں راجی وت واجہی ، دراھیں انسانانی نسلی رنگ ءُ تپاوتء ابید گوں آہانی بُنکی حقّاں دئیگ ء گوں بندوک انت ۔ اے گپ ءِ زانگ ہم المی اِنت کہ داں ہما وہد ء ایمنی ءِ پر مھریں واب آسرنہ بیت تنا وھدے جہان ء غلامی وتی دراھیں دروشم ء گوں زندگ اِنت۔ ایمنی گوں غلامی ءِ مارشتاں بندوک اِنت ءُ غلامی ءِ سانکلانی سندگ ء گوں ایمنی بیت۔

سرشوندات:
1۔ انسان اور امن		ایدو اردوہاروتیک گلن		 تاکدیم 66 
2۔ ھمیش اِنت		 تاکدیم 49
3۔ ھمیش اِنت		 تاکدیم 50
4۔ تاریخ اور آج کی دنیا	ڈاکٹر مبارک علی		 تاکدیم 71
5۔ ھمیش اِنت		تاکدیم 71
6۔ ھمیش اِنت		تاکدیم 65,66
7۔ ھمیش اِنت		تاکدیم 73,74
8۔ ھمیش اِنت		تاکدیم 75



گوتم بدھ ، پگر ءُ فلسفہ

	ھندوستان ءِ سرزمین پگری، روحانی ، نیکراھی، راجدپتری ،دودءُ ربیدگیءُفلسفہ ءِ بابت ء اے گلزمین شہ دربرجاہے زانگ بیت۔ اے سرزمین ءِ سرا اگاں یک نیمگء روحانی فلسفہ ء بادشاہی کتگ گڑا دومی نیمگ ء دھریت(ھداءِ نہ منوک)ءِ فلسفہ ء ھندوستانی راجمان ءِ سرا سان کتگ ات۔ اے گلزمین اہدی دور ء بگر تاں مروچیگیں وھداں بنی آدم ءِ زند ءِ ھرتک ءُ پھنات ءُ دود ءُ نوبت پہ جوانی ءُ گل ءُ شادمانی وتی سینگ ءِ تہا جاگہ داتگ انت۔
	ھندوستان ءِ سرزمین بیھ ءُ بُن ءِ جنجالاں مانگیش اتگ ات۔ راجمان ءِ تہا یک انچیں ترُسے مانشانتگ ات ءُ لس مھلوک لہتیں ٹکانی دستاں گلام اِت انت ۔ بزاں نیکراھی ءِ ٹکء مردم آسک نگیگ ءُ لاچار کتگ اِت انت۔ اے دوئیں جنزاں گوں تیزیء ھندوستان ءِ راجمان ءِ سرا وتی سان دور داتگ اِت انت۔ اے گپ زانگ لوٹیت کہ ھما ترندی ء گوں ایشاں ھندوستانی راجمان ءِ سراسان کتگ ات۔ بلے ایشاں آوڑا وتی سان برجاہ داشت نہ کُت ھمے دوئیں جنز’’جین مت‘‘ ءُ ’’بدھ مت‘‘ ءِ نام ء زانگ بوتگ انت۔ اے دوئیں جنزانی ھُب زانش ءِ بنیاد بنی آدم ءِ کرد ء گوں ھمگرنچ انت ءُ ھمے وڑا اے دوئیں اخلاقی ءُ ھُب زانشی جنز ءِ امن ءُ ایمنی ءِ منوگر اِت انت ۔ ما وتی اے نبشتانک ءِ تہا بدھ مت ءُ آئی ءِ پگر ءُ ھب زانش ءِ باروا گپ ءُ تران کنیں۔
	بدھ مت ءِ منوک گوتم بدھء وتی پیر ،مرشد ءُ رھدربر لیک انت۔ بدھ مت ءِ فلسفہ ءُ دین ءِ اولی سروک گوتم بدھ ءِ وتی جند اِنت۔ گوتم بدھ ء کجام وڑیں چاگرد ء چم پچ کتگ انت؟ آئی ء وتی دور ہندومت ءِ ھلاپ جنگ ء کنگ ءِ چے سوب بوتگ انت؟ ءُ آجہان ء چہ وڑسرپد بوتگ ؟ آئی ء بنی آدم ءِ کرد چے وڑا چاراتگ؟ ءُ نیکراھی پگر ءُ فلسفہ چہ وڑ پہمتگ؟
	اے درھیں جاورانی سرپد بوہگءِ واستہ المّی انت کہ ما ھما دور ءِ سرا گونڈیں چمشانکے بدیئینت ھما دور ء کہ گوتم بدھ ودی بوتگ۔
	گوتم بدھ ءِ ودی بوہگ ءِ دور ء مردماں ویدء(ھندوانی پاکیں کتاب) را پاکیں کتابءِ درجہ داتگ ات۔ سنسکرت دیوتاہانی زبان منّگ بوتگ ات ءُ لس مہلوک ء سنسکرت ءِ وانگ ءِ اجازت نہ بوتگ ۔ ھرروچیگیں کارانی واستہ ھرھند ءُ دمک ءِ وتی زبان بوتگ انت۔ایشی ء را پراکرتءِ نام دیگ بوتگ ات۔ چاگردءِ تہا دینی ءُ نیکراھی دود ءُ ربیدگ سک مھکم بیتگنت۔پدّریچ ئی پھکیں مارشت گوں ترندی ء چاگرد ءِ تہا بوتگ۔ نیکراھی ٹکّ ءِ مردماں وتا برھمن ءِ نام داتگ ات۔ پہ رکھینگ ءُ آخرت ءِ سوبمند بوہگءِ واستہ وتارا وسیلہ لیکتگ ۔ راھب ، سادھو، پکیر،میاہ، جوگی،ملنگ،جنگل ءُ کوہ ءُ وڈھاں جاہ منند بوتگنت اے وڑا دینی ءُ نیکراھی ٹک ءِ مردماں نگّیگیں جاور پیداک کتگ ات کہ دیوتابرھمن ءُ برھمن دیوتاءِ جاہ ءُ مقام ء رسینتگ انت بزاں دیوتا ھانی جاہ برھمن ء رستگ ات ءُ برھمن ءِ جاہ دیوتا ء دیگ بوتگ ات۔ودی بوہگ ءِ روچ ء بگر آروس ءُ موتکی روچاں نیکراھی ٹک ءِ مردماں دودءُ ربیدگ ءِ نامءِ سرا مردمانی سینگ ءِ سرا چوں میھ ء مک اِت انت۔ بزاں نیکراھی ٹھگ ءُ مُلّاھاں مہلوک دین ءُ دیوتاھانی نام ءِ وسیلگء عقلیءُ پگری غلام جوڑ کت انت۔آہاں نیکراھی غلامی ءِ طوق پہ جوانی ء گورا دات انت ءُ ذھنی ءُ پگری غلامی ءِ سوب ء مردم اے کوریں ستک ء جاھلی ءِ منوگر بوت انت۔ آھاں وتا گناہاں چے پہریزگءِ ہاتراءُ آخرت ء شریں زند ءِ گوازینگ ءِ لب ءُ تماہ ء نیکراھی ٹک ءِ مردمانی ھروڑیں گپانی سرا چم بندکت ءُ بیسہ کتگ ات۔
	لس مھلوک ء وت ء برھمن ءِ دست ء داتگ ات۔ نیکراھی ٹک ءِ مردماں وتی سپت ءُ پناہانی برجاہ دارگ ءِ واستہ راجمان ءِ تہا وڑ وڑیں نیکراھی مراگش ءُ دیوان بنگیچ کتگ اِت انت بزاں کہ زند ءِ شادمانی ء موتکی ساعتاں برھمن ہچ وڑا ڈالچار کنگ مہ بنت۔ بزاں لس مھلوک ءِ زند ءِ گِرءُ دار برھمن ءِ واھش ءُ آئی ءِ رضا ءُ منشا ءِ منّت بہ بیت۔ اے درھیں کارانی مول ءُ مراد اے بوتگ ات کہ مہلوک عقل ءُ پیم ءِ رژنائی ء زبہربہ بیت ءُ برھمن ءِ ابدی غلامی ء بکنت ھمے جاورانی تہا بدھ مت ءِ ودی بوہگ ءُ ھمے وڑیں کوریں ستک ءُ تنکیں پگر ءِ ہلاپ ء بدھ مت ءِ پگر ءُ فلسفہ،ھمادورءِ راجمانی دروشم ءِ ہلاپ ء یک زرمبشتی چیدگے ات۔
	بدھ مت ءِ بُنی نام سدھارتھ بیتگ۔ آکپل وستو نامیں استانے(ریاست) ھاکم شدھودن ءِ گس ء پیداک بوتگ ۔ آئی ءِ کسانی ءُ نوجوانی ءِ زند یک مزنیں ماڑی یے (محل) ء گوازینتگ آئی ء وشرنگیں لوگبانکے ءُ یک بچکیں زھگ بوتگئے۔
	گوتم بدھ ازگاریں لوگے ءِ بچ ات بلے انگت آ ایمنی ءِ شوھاز ء اِت بزاں آئی ءِ باتنی مارشتاں آ راھرسھت ء بے کرار ءُ بے تاھیر کتگ ات ۔ آئی ء ھروھد ء ھمے ماراِت کہ منا انچیں راہ ءُ رھبندے شوھاز کنگی اِنت کہ من چہ آراہ ء تاھیر ءُ ایمنی بہ رسیت۔ زند ءِ ھر روچیگیں تماہ ءُ واھشانی پیلو بوہگء ابیدآانگت ھم سک نگیگ ءُ بے کرار ات۔ آوتی زندءِ روچانی گوازینگ ء ھچ وڑا دلجم نہ ات۔ برے برے آ ھاموش بوت ءُ پگر ءِ رد ءِ جہلانکہیانی تہا ھما گوھرانی شوھازگ ء اوژناک کنگ ء لگت ۔ بلے اودا اوں آسوبین نہ بیت ءُ روچ پہ روچ وتی زند ء بیزار بوھان بوت۔ آانچیں راہے ءِ شوھاز ء ات کہ آ وتا ھمے راہ ءِ مسافر جوڑ بہ کنت ءُ زندءِ درھیں مارشتاں ، بزاں گم ءُ وشی ءِ مارگاں چہ وتا بہ پہریزیت ۔ پگری مارشتانی شنگ ءُ شانگی ءِ سوب ء گوتم ء وتی ماڑی ءُ راج یل دات انت۔ آؤکیں بادشائی منسب نہ زُرتءُ فقیری راہ ءُ راھبند گچین کُت انت۔
	آکجام پگری ءُ تہی مارشت بوتگ انت کہ گوتم ء وتی وشھالیں زند یلہ دات ءُ دیم پہ جنگل ء رھادگ بوت؟وتی پت ءِ بُزرگی،لوگبانک ءِ مھر، وتی گونڈیں زھگ ءِ دوستی ایشانی ھچ وڑا پروا نہ کت؟پرچہ آئی ء شُدلاپ ءُ دنز ءُ مجانی تہا وتی زندءِ روچانی گوازینگ ءُ فقیری راہے گپت۔
	 ول ڈیورانٹ گوتم ءِ ماڑی ءِ یلہ دیگ ءُ جنگل ءِ رھادگ بوہگ ءِ بابت ء نبشتہ کنت ’’یک ھاسیں روایت ءِ مطابقء بدھ تر ءُ تاب ءِ واستہ در ءُ دمکاں ترّگا بیت ءُ یک کماشیں مردمے گندیت ، لہتیں روچاں پد چو ھر روچیگیں سیل ءُ سوادءِ نیّتء درکیت ءُ یک میتّے گندیت ۔ بدھ ءِ اے سرگوست پاکیں کتاب ءِ تہا جوانیں وڑے ء گندگ ء کیت۔
	او بھکشواں! من شاہانہ جاہ ءُ جلال، مقام ءُ عزّت ءِ واجہ بوتگاں۔ اے گپ جیڑ اِت ءُ نگیگ بوتاں۔ یک ناسرپدیں مردمے ءِ نصیب کماشی انت۔منا اوں پیر ءُ کماش بوہگی اِنت۔ من مردمے آں، اے جاوراں گنداں پرچا مہ جیڑاں۔۔۔ من ایشی ء شرمارگا نیاں ۔نوجوانی ءِ پھر ءُ ناز پیری ء المّ بدل بنت۔ ھمے سوب انت ۔اے بھکشواں! من زندءِ ابرم(فطرت) ءِ باروا پگر کناں۔ منا اوں پیر ءُ کماش بوھگی انت پمیشکہ من پگر کناں، پیری چی یے؟ ابرم چی انت؟ نادراھی چی انت؟ گم چی انت؟ پدا من پگر کناں کہ منی ودی بیئگ ابرم ءِ سرا پگر کنگ لوٹیت۔۔۔ من زندءِ بدنصیبی ءِ پہمگء رند نروان ءِ (نجات) دائمی ایمنی ءِ واہگ داراں۔
	گوتم ء وتی ماڑی یا کلات ءِ یلہ دیگ ء پد ،اروپلا، نامیں میتگے ءِ نزیک ء جنگل ء جاہ منند بوت۔ ھمے میتگ ءِ گور ا کورے تچگاات۔ آئی ء اے جاہ سک دوست بوت۔ ھمے جاہ ء وتی زند ءِ شش سال پہ نپس کشی ءُ تاھت ءِ تہا لگّ اِت اے ریاضت ءُ نپس کشی ءِ وھد ء آئی ء وتی ورگ سک باز کم کُت، یک برنجی دانگے ءِ سرا وتی زند ءِ روچاں گوازینگ بنا کنت۔ نپس کشی ءُ ریاضت ءِ زر ءِ جہلانکی ء ھما وڑا اوژناگ ء لگّ اِت ءُ دومی جند ء چہ بے پروا بوت، اے سالانی مھکم ءُ ترندیں ریاضت ءُ نپس کشی ءِ عمل ءِ سبب ء آئی ءِ ٹیلگ تہا شتگ اِت انت۔
	آئی ءِ جان ءِ آپ ھلاس بوت انت ءُ ھڈّ ءُ بند پش کپتگ اِت انت۔ بزاں ھمے وڑا چو کوھنیں درچکے ء بوت، بلے انگت آوتی منزل ء سوبین نہ بوت ، یک روچے آئی ء پگر کُت کہ وتی جند ءِ جان ءِ تکلیف ءُ اذیت دیگ ء من وتی منزل ء ھچ وڑا سر بوت نہ کناں اے گپ ءِ جیڑگء پد کور ء وتی جانے شُشت ءُ شری ءِ سرا ورگ ئے وارت ءُ پدا جنگل ء یک مزنیں درچکے ءِ چیر ء چو بُت ء نشت۔ گوں وتا عِہد ءُ اکرارے کُت من داں ھما وھدء اے درچکءِ چیر ء پاد نیا ہاں داں وتی منزل ء سر نہ باں ۔ ھمے بابت ء گوتم گُشیت ’’ اے مراقبہ ءِ نیام ء اگاں منی جان ءِ درھیں گوشت ھلاس بہ بنت ءُ ھڈانی نشانی پش کہ کپیت ءُ داں من وتی منزلیں مقصد ء ءُ اعلیٰ علم حاصل مہ کناں وتی جان ءُ بدن ء ھچ وڑا نہ سُریناں‘‘۔ 
	وتی مقصد ءِ راستی ء گوں ھمگرنچ بوہگ ءِ سوبء سدھارتھ گوتم ءِ مقامء رست بزاں آئی ء وتی منزل گپت۔
	گوتم بدھ ءِ ھب زانش ءِ مطابق ء اے جہان ء ھچ چوشیں زورآوریں تاگت نیست ، گناہ ءُ ثواب ءِ ھیال دورگ انت، جنّت ءِ واہگ ءِ واستہ دیوتاھانی بُتانی دیم ء کربانی کتگ، نیکراھی دود ءُ ربیدگانی پیلو کنگ ، اے دراھیں سُبکیں ھیال انت۔ ایشاناں راستی ء گوں ھچ میاری نیست۔ جہاں ءِ چاریں نیمگ ء گم ءُ رنج اِنت شادمانی ء پد بنی آدم پدا ھم رنج ءُ غم ءِ آماچ بیت گوتم بدھ ءِ فلسفہ ءِ اخلاقیات ءِ مطابقء اے رنج ءُ غم ءِ سوب ایش اِنت کہ بنی آدم ھوس ءِ غلام اِنت ۔تاگت ءِ ھوس، مال ءُ زرّ ءِ ھوس عیش ءُ نوش ءِ ھوس ، جنین ءِ ھوس، بزاں وڑوڑیں ھوّسانی آماچ انت۔
	گوتم بدھ ءِ فلسفہ ءِ بنیات چارٹوھیں رائیں بُنگپانی سرا ایر انت۔
۱۔ بھکشوا!! ھمے غم اِنت ، ھمے اوّلی راستی اِنت ۔ ودی بوھگ ءِ غم نادراھی ءِ غم ءُ مرگ ءِ غم۔
۲۔ منی نزّء واہگءُ تلب ء ھچ وڑیں چوشیں چیزے نیست۔دومی رند ء ودی بوھگ ءِ دود ءِ دراج کشیں سلسلہ ء مہلوک ھمگرنچ انت۔ بھیسہ بکنت اِت اے بھکشواں!! ھمے واھشتانی زمزیلاں بندوکیں مہلوک ھستیءِ سِحر ء وتا چہ رکھینت کُت نہ کنت۔
۳۔ ٹوھیں راستی ءِ بُنکی لوٹ ایش انت کہ گم ءِ ھلاسی ء بگر داں غم ءِ سرجمی ھلاسی ء داں۔
۴۔ چارمی ٹوھیں راستی ایش انت کہ آئی ءِ راہ ء رھادگ بوہگ ء غم ءُ رنج ءِ سلسلہ ھلاس بیت بزاں آئی ءِ عملی دروشم انت۔ اے عملی دروشم ھشت(8) بنگپ ءِ سرا اِنت ۔راستیں ءُ نیکیں ھیال ، نیک نیتّی، وش گُپتار ، نیک کردار، نیکیں ھیل ءُ عادات، نیکیں جھد ، نیکیں گل، نیکیں پگر ءُ گمان، اے ھشتیں بنگپ گوتم ءِ ھُب زانش ءِ رِد ء غم ءِ سفر ء ھلاس کنت ءُ نجات ءِ منزل ء سر کنت۔
	گوتم بدھءِ ھُب زانش ءِ بابت ء کرش کمارنبشتہ کنت ’’آئی ءِ ستکانی(عقیدہ) بنگپ نیکراھی ء چہ گیش فلسفی انت۔آ، ہداءِ بابت ء ہاموش انت ءُ ہمے درس ء دنت کہ استان ءِ بام ءُ زوال، ذات ءُ رحم ءُ شریف النفسیءِ و سیلہ ء داخل بہ بیت،اودا ھچ وڑیں ھستی نیست‘‘ کرم ءُ نروان ءِ وڑیں گالھبند بدھ متءِ بُنکی نشانی زانگ بنت۔ کرم ء چہ مراد ھما عمل انت کہ آہانی سوبء انسان وتی دومی رند ء ودی بوہگ ءِ دروشم جوڑکنت۔ دومی رندء ودی بوہگ ءِ عمل ءِ نوعیت سہمی رندے ودی بوہگ ءِ راہ ءُ راھنبداں شوھاز کنت۔اے عمل ءِ بن ھشت ءِ سرا کُتگیں کار پدانی سوبء رُوحءِ بدلی ءُ سدلی ءِ عمل جاری ءُ ساڑی اِنت۔ اے چکّرداں ھماوھد ء ھلاس بیت ۔ اگاں تو نجات ءِ پاکیں منزل ءُ جاہ ء سر ببئے‘‘۔
	نروان ءِ بابت ء گوتم بدھ گُشیت ’’ ودی بوھگ ، پیری ، نادراھی ، گم ، عیبانی بازی، ایشانی آماچ بوہگ ءِ سوب ء منا بیمّ اتکگ ءُ من آھانی شوھاز ء کپتگاں۔ غیر محلوق، غیر تغّیر پذیر، بے رکاوٹ، بے گم ، بے عیب، محفوظ ءُ ھر وڑیں بندشاں چہ آزات بوتگ انت۔ بزاں نروان ءِ منزل ء سر بوتگ۔
	گوتم بدھ ءِ وتی سنگھ(گل) ءِ ھمگرنچیں بھکشوانی اخلاقی تربیت ،ھیل دیگءِ واستہ پنچ رھبندٹھینتگ ات۔ اے پنچیں رھبندانی پابندبئیگ بھکشوانی سرا فرض ات۔اے پنچیں رھبنداں ’’پنج شیل‘‘ گُش انت۔
۱۔ ھچ وڑیں ساھدار ء مہ کُش۔
۲۔ ھما چیز ترا دیگ نہ بوتگ آئی ءِ حاصل کنگ ءِ جھد ء مکن۔
۳۔ دروگ مہ بند۔
۴۔ ملار (نشہ) کنوکیں چیزاں چہ وتا پہریزبکن۔
۵ ۔ سیہ کاری ء چہ وتابہ پہریز۔
	گوتم بدھ ءِ پگر ءُ فلسفہ اخلاقی پناتانی سراول ڈیورانٹ چمشانک دنت ءُگُشیت ’’بدھ ءِ زندءِ لیکہ (نظریہ حیات) اخلاقیات ءِ سرا ایر اِنت۔ آئی ء انسان ءِ ترز ءِ عملءِ سرا سک باز دلگوش داتگ ۔ دود ءُ ربیدگ ،ا طاعت ،ذکر مابعدالطبعیات بزاں نیکراھی ، آئی ءِ نزّ ء اے درھیں بنگپ پوچ انت۔ بزاں یک برہمنے ء کور ،گایاء وتی گناھانی پاک کنگ ءِ ہاترا اشنان(جان شودگ) کتگ ات گڈا بدھ ء آئی ء را گُشتگ ئے ’’ اے برھمن ! تو ادا جان ششتگ ، ھرکس ء مہروانیں نگاھاں گوں بچار ، اگاں تو دروگ بست، ساھدار کُشت، ءُ ھماکہ تئی نہ انت آئی ءِ ھچبر تمنّا ء مہ کن۔ گایا ءِ تہااشنان کنگ ء پد تو وتی نپس ء مھار پیچ کت کنئے۔ نوں تئی واستہ ھرچ آپ گایا انت‘‘۔
	نیکراھی راجدپتر ءِ تہا بدھ مت بصیرت افروز ءُ اخلاقءِ سوب ء آسرجمیں انسانے زانگ بوت۔ انچو کہ آ آخرت ، ابدّیت، ءُ خداءِ ھستی ءِ منوّگر نہ ات۔
	فلسفہ ءُ نیکراھی ءِ راجدپتر ءِ تہا بدھ ءِ فلسفی پگر یک مزنیں ارزشتے داریت فلسفہءُ نیکراھی ءِ راجدپتر ءِ وانوک گوتم بدھ ءِ فلسفی لیکہ ءُ پگرانی تک ءُ پناتانی سرا شرّی ء گپ جت کناں۔
	فلسفہ ءُ نیکراھیءِ راجدپتر ءِ اے نامداریں انسان گوتم بدھ ھشتاد سال ءِ عمر ء 483؁ ق م ء اے کوڑوئیں دنیایے یل دات ءُ آئی ء وتی گڈّی کلوہ ھم دات۔’’او بھکشواں ! منا فنا بوھگی اِنت ، ھب ءُ دلجمی ء گوں باتنی راستی ءِ جھد ء جاری بکنت اِت۔

 




پہ اے نبشتانک ءِ سرجم کنگ ء اے کتاب وانگ ءُ چہ ایشاں نکان زُورگ بوتگ۔
1۔ ہندوستان		 	ول ڈیورانٹ 
2۔ گوتم بدھ(راج محل سے جنگل تک) 	کرشن کمار	
3۔ فلسفہ ہندویونان 			شفیقی عہدی پوری
پاکستان میں تہذیب کا ارتقاء 		 سبط حسن








فلسفہ ءِ اولی شہید 

	فلسفہ ءِ بُنپد ہما وہد ء ایر کنگ بوتگ ات ۔ بزاں ہما روچ ء ذاتی مِلکیتءِ ڈیلہ دیم ء اتکگ ۔ فلسفہ ءِ اے دروشم سالانی ردوم ءِ آسر اِنت ۔ فلسفہ ءِ راجدپتر ء انچیں فلاسفر گوستگ انت کہ آہاں گوں وتی پگر ءُ سسا ء برزی ٹک ءِ نیکراہی ءِ ھُدا بند ءُ ھاکماں گوں ھچ وڑی سودابازی نہ کرتگ ات ءُ پگر ء برجا دارگ ءِ واستہ ہر وڑیں جیڑہ ءُ جنجالانی دیمپانی کتگ ۔ راجدپتر اے بن گپ ءِ شاید اِنت کہ دروگ ءِ ھلاپ ء ءُ راستی ءِ شوھاز ء بنی آدم ءِ راجمان ءِ گہتری ءُ شری ءِ واستہ نامداریں فلسفیاں وتی پُھلیں جان ہم کربان کتگ انت ۔ ہما اہد ءِ سرمچارانی کربانیاں بر ورد اِنت کہ بنی آدم ء وتارہ ءُ ابرم ( فطرت ) دوئیں پہمت انت ءُ دنیگہ پہمگ ءُ شوھازگ ءِ سفر برجا اِنت ۔ فلسفہ ءِ راجدپتر ء نامداریں فلسفی گوستگ انت بلے آعزت کہ سقراط ء رستگ انگت دگہ کس ء نہ رستگ ۔ وتی پگر ءُ لیکہ ءِ مھکمی ءُ ھمگرنچی ءِ سوب ء ول ڈیورانٹ سقراط ء فلسفہ ءِ اولی شہید لیکیت ۔
	اہد ء کورپہمیں ستک ءُ پلپلانچیں ( استحصالی ) مردمانی راجمان ء سرجمی ء وت واجہی بوتگ ، بلے سقراط ء وتی اہد ء عقل ءُ سما (شعور ) ءِ وسیلہ ء راجمان ءِ دراھیں ھرابیانی ھلاپ ء جھد کتگ۔ دانکہ وتی عمر ءِ گڈی روچ ء برزیں ٹک ء گوں ھچ وڑیں سودا بازی نہ کتگ اتنت ءُ مرگ پہ وشی قبول کتگ ۔ فلسفہ ءِ اولی شھید ءِ بستار ءِ رسگ ء گوں فلسفہ ءِ راجدپتر ءِ ارزشت گیشتر بوت ۔ بیائے راجدپتر ءِ ہما تاکاں شوھاز کنیں کہ ہماہانی تہا فلسفہ ءِ راجدپتر ءِ اولی شھید جاہ منند اِنت ۔

	سقراط رنگ ءُ دانگ ء سکیں بد شکلیں مردمے ات ۔ بلے آئی ءِ سیرت ءُ کرد باز جوان ات ۔ پمیشکا بد رنگ بوہگ ء ابید ہم ایتھنز ءِ لس مھلوک ءِ تہا ءُ ھاسیں رنگے ء جوانانی تہا سک باز نامدار ات ۔ جوانانی گورا سقراط ء ٹوئیں شرپے حاصل ات۔ 
	افلاطون ءِ استاد سقراط 409 پیش مسیح (پ م) ایتھنز ء ودی بوتگ آئی ءِ بدن بے ڈول بوتگ ۔ دیم ءِ نکش بد رنگ ءُ سک بد شکل ات ۔ لپیتگیں پونز ءُ گردن کوپگاں ہوار ات ۔ پادشپاد ءُ کوھنیں بزیں پوشاک گورئے بوتگ ءُ ایتھنز ءِ دمک ءُ بازاراں رول بوتگ۔ آئی ءِ بنکی کسب سنگ تراشی بوتگ بلے کدی ہم محنت نہ کرتگ ءُ چیزے نہ تراشتگ ئے ۔ معاش ءِ پگر ء چہ بے پروا بوتگ ۔ قلندریں مردمے بوتگ ۔ زھگانی رو دینگ ءِ بے پروائی ءِ سوب ء آئی ءِ لوگ بانک ء آمدام تژن ءُ شگان جتگ ۔
	یک ربیتے ءِ ھساب ء سقراط ء شھر ءِ دراھیں جنین آدمانی چارگ ءُ ٹپاسگ ء پد مڑوکیں ءُ دپ کشیں جنین آدمے شوھازتگ ءُ گوں آئی ء آروس کتگ ۔ بزاں ایشی ءِ مول ءُ مراد اے بوتگ کہ جنین ءِ تژن ءُ شگاناں چہ آئی ءِ اوپار مھکم بیت ۔ جوانی ءِ اولی روچاں ورزش ءِ ھب ءُ واھگ داشتگ ات ۔ آجوانیں بدنے ءِ ھدا بند ات ءُ بہ ہمتیں مردمے ات۔ آئی ءِ دلیری منگی ات چیا کہ یک رندے جنگ ءِ پڑ ء آئی ء دلیری ءُ جوان مردی پیش داشتگ ات۔ آئی ء وتا جنجال ء دور دات ءُ وتی سنگت ایلسیباڈس ءِ جانے رکئِنت ۔ آشرابی یے نہ بوتگ بلے سنگتانی مجلس ء نشتگ گڑا ٹوئیں شرابی ہم آئی ءِ مزن نوشی ءِ منوک بوتگ انت۔ بلے کدی کس ء آ تتران بوہگ ء ندیست۔
	اے تران ء چے زانگ بیت کہ سقراط وتی دور ءِ جوانیں مردے ات ۔ وتی کرد ءُ سیرت ء چے ایتھنز ءِ لس مھلوکء آئی ءِ شخصیت ءِ سہرا بست ۔ سقراط ءِ زند ءِ سرا چمشانک ء پد نو آئی ءِ پگر ، سسا ءُ لیکہ ءِ سرا باوست کن اِیں ءُ چار اِیں کہ آئی ء کجام فلسفہ ءُ اخلاقی درس مھلوک ء را داتگ ءُ چہ ایشی ء ھاکم آئی ءِ پگر ءُ سسا ء چے ترس لرز بوتگ انت ءُ ہمے تُرس ء آشھید کت۔
	سقراط یک مزنیں فلسفی یے بوہگ ء ابید ہم آئی ء وتا ہر وہد ء نزانتکار لیکت ۔ آئی ء گشتگ ’’ من اے زاناں کہ من ھچ نزاناں ‘‘ اے گپ ء چہ آبلدیں ءُ ٹوئیں بستار ءِ مردمے ءِ دروشم ء زاہر بیت ۔ ول ڈیورانٹ نبشتہ کنت ’’ فلسفہ ءِ بندات ہما وہد ء بیت وہدے کہ بنی آدم شک کنت ۔ ھاسیں صورت ء وتی عزیزیں یقین، ستک ءُ وتی پگر ءُ مارشتانی سرا کئے زانت کنت ۔ اے عزیزیں یقنات مئے گورا چنچو ارزشت دار انت ۔ ایشی ءِ سرا شک کنگ مئے بس ء ڈن اِنت ۔ اے انچیں اندیمیں واہگ ءُ ھاموشی یے ء پیداگ نہ کتگ انت بزاں ہمائی ء واہشانی پگر ءِ جامگ مان پوشتگ ۔ راستی ءِ فلسفہ ہما وہد ء بنگیج بیت وہدے مازو وتی بابت ء پٹ ءُ پول کنت ۔ سقراط ء دائم ء گشتگ Gnothi seauton بزاں وتا بچار ۔ ایشی ءِ تہا ھچ شک نیست ایشی ء چہ ساری فلسفی گوستگ انت انچو کہ تھالیسؔ ، ہیراقلیتیںؔ ءِ وڑیں شخصیت ، زینوفنؔ ءُ پرینڈرؔ ءِ وڑیں دانا ، فیتاغورسؔ ءُ ایمپڈوکلیز ءِ وڑیں زانتکار۔ بلے اے دراہ طبعی فلسفی بوتگ انت ۔ آہاں ڈنی چیزانی ماہیت ، طبعیت ، جسد ءُ کچ ماپ بوکیں رہبند شوھازتگ انت ۔ سقراط ء گشتگ ات۔ ’’ اے راست اِنت بلے فلسفہ ءِ واستہ یک ہنچیں پڑے آدرچک سنگ ، استالاں بگر درستاں چہ گیش ارزشتے داریت ، اے بنی آدمءِ سسا اِنت ۔ بنی آدم چی اِنت ءُ چی بوت کنت ۔‘‘
	ول ڈیورانٹؔ ءِ اے سرشون ءِ دئیگ ءِ مول ءُ مراد ہمیش اِنت کہ سقراط ابرم ءِ سرا باوست کنگ ء زور ندنت بلکیں وتی گوستگیں فلسفیانی رند گیری یل دنت ءُ وتی فلسفہ ءِ بن گپ انسان ءُ آئی کردار ءِ سرا ایر کتگ ۔ سقراط ءِ قول اِنت ’’ آمردم کہ وتی زند ءِ سرا چمشانک ندنت ءُ وتی نفس ءِ نگدکاری ء نکنت آئی ء زندگ بوہگ ءِ حق نیست ‘‘ سقراط ء وتی لیکہ ءُ فلسفہ ءِ بابت ء ھچ وڑیں کتاب نبشتہ نہ کت ۔ آئی ءِ فلسفہ ءِ ڈیلہ ءُ لیکہ آئی ءِ شاگرد افلاطون ءُ زینومن ءِ بنشتاہانی تہا رسنت۔ سقراط ء مھلوک پہ نیکی ءُ راستی ء کڈن کتگ ءُ آہاں راستیں پگر کنگ ءِ دعوت داتگ بزاں مردم راستی ءِ سرا عمل بکن انت آئی ء پگر ءُ ڈیلہ ءِ وسیلہ ء چہ گواچن ءِ نیمگ ء رسگ ءِ جھد کُت ۔ آئی ءِ عقیدہ ءُ ایمان اے بوتگ کہ راستی بنی آدم ءِ نفس ءِ تہا اِنت ہمے وڑا گشے زھگ مات ءِ لاپ ء ، ءُ ہمے وڑا وش رنگیں بُت ناتراشتگیں سنگ ءِ تہا اِنت ۔ مروچاں چہ کرناں ساری مئے فلسفی ء یکوی (انفرادی) پائدگ ءِ جاگہ ء ہواری ءِ فائدگ ءِ گپ جتگ ءُ زاتی پائدگ ءِ سرا ہواری ءِ پائدگ ءِ سرا اوں گپ جتگ ئے ۔ سقراط ءِ قول اِنت بنی آدم ءِ واستہ اے المی اِنت اے گل ءِ تہا زندگی بگوازینت ءُ ذاتی پائدگ ءِ جاگہ ہواری ءِ پائدگ اوں بہ لیکیت ۔
	نیکی راستی ءِ درس ءُ تعلیم دئیگ ءِ سوب ء استان ءِ برزی ٹک ءِ مردماں اے مار اِت اگاں سقراط ہمے وڑا وتی کاراں گلائش بہ بیت گڑا یک روچے کیت آہاں تاوان رسیت۔ پمیشکا ملک ءِ برزی ٹک ءِ ھاکم ءُ آہانی کاسگ چٹاں اے پندل ساز اِت کہ سقراط مئے ھداہانی (دیوتا ) ھلاپ اِنت ءُ آہاں بد ءُ رد گشیت دومی نیمگ ء برزی ٹک ءِ یک مستریں ترسے اِش ات کہ سقراط ءِ دوست ءُ سنگت دراھ ملک ءِ سیریں مردمانی زھگ اِت انت ۔ پمشکا آہاں مار اِت سقراط ایشانی ہمراہی ء مئے کماشی ءِ ھلاپ ء پندل مہ سازیت ۔ آدور ء ایتھنز ءِ برزیں ٹک ء دیوتاہانی نام ءِ سرا لس مھلوک ءِ سرا راج کت ءُ وتی پائدگ ءُ رکینیت انت ۔سقراط دیوتاہاں گوں کوریں ستک منگ ء راضی نہ ات ۔ پمشکا ہما دور ء آئی ء وتی ہرچ عمل عقلءِ معیار کت ہمے سوب ء برزی ٹک ءِ مزنیں کماشاں آئی ءِ فلسفہ ءُ زانت ء چہ بیم زُرت گڑا سقراط ء مرگ ءِ سزا بکشات ۔ روسی بنشتہ کار گلیناکر یلنیکو ءُ لیدریا کور شونوا وتی کتاب ’’ فلسفہ کیا ہے ‘‘ ءِ تہا نبشتہ کننت ’’ سقراط ء اے گپ ءِ سرا زور کتگ کہ من ایوک ء شھری استان ءِ باسک نیاں بلکیں انسان ءِ راجمان ءِ باسکاں ایوک ء ایتھنز ءُ اسپارٹا ءِ نہ انت بلکیں جھان ءِ شھریاں۔ سقراط ء گشتگ کہ انسان ءِ سما ء ترسِ خدا ءُ ربیدگاں چہ اولیت حاصل اِنت ۔ ابرم ءِ راجمان ءِ تہا ہر چیز چہ لس کانون ء ایردست اِنت ءُ جنین ءُ مردین ء ہما وہد ء انسان ءِ شرپ رست کنت وہدے آوتی استان ءِ مھکمیں کانونانی عمل ء بزان انت ۔ بلکیں اے المی اِنت کہ آجھان ءِ دراھیں قانوناں گوں سیادی کنگ ءِ جھد ء بکنت ۔ پرچیا کہ سقراط ء وتی سیاسی ستک ھدا ءِ مرزی ءِ سرا اِیر نہ کرتگ بلکیں عقل ءُ دلیلانی سرا ایر کنگ ءِ جھد کتگ ایشی ءِ آسر ہمے بوت کہ غلام داروکانی نیمگ ء چہ آئی ءِ لیکہ ءُ فلسفہ ءِ سرا شرگداری ءِ وبالے کپت ءُ آپہ زھر ءِ پیالہ نوشگ ء لا چار کت برزی ٹک ءِ مردماں ہما وہد ء مارتگ ات کہ عقلی ءُ شرگداری ءِ پگر یک انچیں ترسناکیں سلاہے بیت کہ آہانی ھلاپ ء کارمرز کنگ بیت۔
	سقراط ءِ مرگ ء یکیں وہد ء کلیں جھان ء یک نوکیں سیادی یے چیدگ جوڑ بوت۔ اے نوکیں سیادی ءِ بنپدیں ستکانی دیوتانی بیر گرگ ءِ ترس ءِ سرا نہ بلکیں علم ءِ سرا ات ۔ سقراط ء وتی ملک ءِ برزی ٹک ءِ مردماں گشت کہ ’’ شما ہمے پہمت کہ دگرانی کوش ء اے بن گپ ء دارے کہ شمے بدیں ءُ سلیں کارانی کنگ ء شمارہ ملامت مکن انت ، اے شمے ناسرپدی اِنت ۔ تچگ ءِ راہ عزت ءِ راہ نہ اِنت نہ اے وڑ بوت کنت ، درستاں چہ جوانیں وڑ ءُ پیم ات اِنت کہ دگرانی سرا زلم کنگ ءِ جاگہ ء شما وتی وت صلا بکن اِت ‘‘۔ بلے برزیں ٹک ءِ مردماں ھچ وڑا سقراط ءِ فلسفہ ء چہ پائدگ نہ زرت ءُ سقراط ء مرگ ءِ سزا دات ۔ سقراط ء برزی ٹک ءُ آمیدگس ءِ باسکانی گورا دزبندی نکنت ۔ آزند ءِ گڈی روچاں وتی پگر ءُ فلسفہ ءِ سرا چوں کوہ ء اوشتاتگ ات ۔ زھر ءِ ورگ ء رند زند ءِ گڈی ساھتاں کریٹو ء گشت ئے ’’ اسکلپسؔ ءِ گورا من یک کُکڑے وام کرتگ اے وام ء الم ء بدئے بلے پراموش مہ بیت ‘‘ ۔ اے مئے نامداریں فلسفی ءِ گڈی گپ بوتگ انت ہمے گپ ء گوں آئی ء کوڑاھیں دنیا یل دات۔



پہ اے نبشتانک ءِ سرجم کنگ ء اے کتاباں چہ نکان زُورگ بوتگ
1۔ حکایتِ فلسفہ 		 ول ڈیورانٹ 
2۔ روایات فلسفہ 		 علی عباس جلالپوری 
3۔ فلسفہ کیا ہے ؟ 		گلیتا کریلنیکو ءُ لیدیا کورشونوا 

















نامداریں فلسفی افلاطون

	ھدا ءِ شگر اِنت من یونانی یے انت۔ جبلوتے نہ انت۔ آزات انت، غلامے نہ انت، مردے انت، جنین آدمے نہ انت بلے درستاں چہ گیش شگر گرگ ءِ گپ ہمیش اِنت کہ من سقراط ءِ زمانگ ء ودی بوتگاں۔ اے تران دنیاءِ ہما نامدرایں فلسفی ئیگ انت کہ دنیا آئی ء افلاطون ءِ نام ء زانت ، فلسفہ ءِ علم ءِ راجدپتر افلاطون ء ابید ناسرجم انت۔
	 ول ڈیورانٹ گشیت کہ لاروش فوکو ء گشتگ ’’ کمیں مردم پیر بوہگ زانت۔ افلاطون ء چو سولن ءِ وڑا دربرگ چو سقراط ءِ وڑا وانینگ ، شوکیں ورناہانی رہشونی ءُ سنگتانی دیوان ء ھُب ءُ زانش ءِ تران کنگ زانتگ۔افلاطون ءُ آئی ءِ مکتبیانی میان ء دوستی مھکم بوتگ انچو کہ افلاطون ایشانی سنگت ءُ ہمے وڑا ایشانی اُستاد بوتگ۔
	افلاطون 427پیش مسیح ء ایتھنزء ودی بوتگ۔ افلاطون ءِ خاندان ءِ شمارایتھنز ءِ معتبریں ٹکاں بوتگ۔ آئی ءِ اسل نام ارسطو کلیس بوتگ آ سک باز شہ زوریں جوانے بوتگ۔ مل(کُشتی) ءِ تہا مزنیں نام ءِ کشتگ ئے۔ آئی ءِ کوپگ مزن بوہگ ءِ سوب ء مردماں اے پلاٹو گشتگ۔ افلاطون وتی جوانیءِ اہدء سقراط ءِ مرید بیت۔ افلاطون سقراط ءِ مرگ ء پد دنیاءِ دگہ ملکانی ترءُ تاب ء درکیت ءُ کساس دوازدہ (12) سال ء پد ایتھنز ء واتر بیت۔ واتر بوہگ ء گوں آ یک دانش جاہ ئے جوڑ کنت۔ آوتی دانش جاہ ءِ دیم ء نبشتہ کنت کہ ہر مردم ھساب(ہندسہ) نہ زانت آ تہا مہ اِیت۔آئی ء وتی مکتب ءِ تہا ھساب ءُ لیکہی فلسفہ ءِ علم داتگ۔

	افلاطون مثالیت پسندی ء ہدا وند اِنت۔ مادیت پسندانی ھیال ء مادہ حقیقت اِنت ذہن آئی ءِ عکس اِنت۔ بلے مثالیت پسند گشنت کہ ذہن حقیقی اِنت ءُ مادہ آئی ءِ عکس اِنت۔ افلاطون گشیت راستی ءِ علم ہما اِنت کہ گوں دانائی ءِ ھیالاں ہمگرنچ اِنت۔ فلسفی ہما اِنت وتی پگراں چہ انسانء ِ کردء رہشونی بکشائیت۔ آگشیت ، چیزہمے سوبء نیک نہ انت کہ ھدا اوں شرلیکیت بلکیں ھدا ہما چیزاں شر لیکیت کہ آ وت نیک انت۔ حواس ءِ وسیلہ دربرتگیں علم نے کہ سرجم ءُ نے کہ مھکم اِنت۔ حقیقی ، راتینک (مستند) ءُ زور سندیں علم تہنا دلیلانی سرء بیت۔ دلیل ہما مازوئی زور (دماغی طاقت) اِنت بیرگیں راستی (حقیقت مطلقہ) ءِ رسگ ءِ وسیلہ جوڑ بیگء گوں چیز ءُ موجودات ءُ اسلیں روحانی دروشم ءُ آہانی مادی پاھارشانی ء گوں آہاں جتاکنت ۔ ہر دلیل ءِ باپشت الم ء عقل انت ءُ عقل است کہ راستی ء زانت کنت۔ بنی آدم عقلی علم ءِ وسیلہ ء چہ معنا ءُ رد ءُ بنداں شوھاز کنت ءُ موجوداتانی نوعیت ءُ آہانی ء حقیقت ء وتی دیم ء ظاہر کنت۔ نیکی ، شری، راستی ءُ ڈولداری ءُ بستار ءُ نوعیت کدی بدل نہ بنت بلکیں دائمی انت۔ نے کہ اے راجدپتری عمل ء گوں بدل بنت ءُ نے کہ راجمان ءِ تہا پشت درپشت ءِ بدل بوہگ ءِ عمل ء گوں سفر کنت ءُ نے کہ گوز انت۔ ایشی ءِ ٹہشت ء بنی آدم ءِ ھچ وڑیں کرد نیست بلکیں اے ہما روحانی دنیا ءِ بہرے کہ اے دنیاء ڈن وجود داریت۔
	افلاطون ءِ گشتن اِنت کہ ہما مردم عقل ءُ پگر ءِ ھلاپ انت بزاں آٹوئیں جنجالے ءِ دیمپان اِنت۔ افلاطون ارواہ ءِ بابت ء گشیت کہ مرگء رند بنی آدم ءِ ارواہ پشت کپیت ءُ آئی ء وتی عملانی وڑ ء جزا ءُ سزا رسیت ۔ آئی ءِ ھیالء نیکیں مردم ءِ ارواہ وتی بنکی جاہ ء پدا واتر کنت۔ بدی مرگء رند جنین آدم ءِ دروشم ء پیداکنگ بیت۔ بے پگریں مردم مُرگ (پرندہ) بنت ءُ ابدال ، مائیگ ءِ دروشم ء زورانت۔

	افلاطون ء سیاسی فلسفہ رہبند ءِ تہا مثالیں استان (ریاست) ءِ ڈیلہ پیش کرتگ۔ افلاطون جمہوری طرز ءِ راجمان ء چہ وش نہ انت ۔ آئی ءِ نز ء ایتھنز ء جمہوری طرز رہبند ءِ بوہگ ءِ سوب ء اسپارٹا استان ءِ دیم ء پروش وارتگ ۔ افلاطون گشیت جمہوریت یکوئی کش ءُ چل(مستقل کشمکش) ءُ جیڑ(فساد) ءِ نام اِنت ۔ جمہوریت تہنا پگر ءُ چالاکی انت ۔ بس مھلوکءِ شور ءُ صلاہاں حقیقت ءِ علم ءِ درجہ دئیگ کور پہمی انت۔ چیاکہ شور ءُ صلہ ء تعصب ءُ ستک دلی ء ابید ھچ بستار نیست ۔ افلاطون ءِ مثالیں استان ءِ تہا تہنا فلسفی ھاکم بوہگ ءِ حقدار انت ءُ دومی ہما مردمانی کہ آ فلسفہ ء جوانیں رنگے ء زانت ءُ سرپد انت۔ افلاطون گشیت فلسفہ ءِ جند وت یک ٹوئیں مول ءُ مراد ۔ فلسفہ ھچ وڑیں چیزانی واستیگ نہ انت بلکیں دراھیں چیز فلسفہ ءِ واستیگ انت۔شاہد مختیار وتی کتابءِ تہا نبشتہ کنت ءُ گشیت افلاطون ءِ نزیک ء مثالی مملکت ءِ جوڑ کنگ ءُ مھکم کنگ ءِ واستہ اشتمالیت ءِ عمل رواج دئیگ المی اِنت۔ آئی ءِ ھیال ء ذاتی ملکیت ءُ خاندان راجمان ءِ زوال ءُ پروش ءِ سوب انت۔ دوئیں گلانی ھلاسی یا محدود کنگ ء چہ راجمان گہتر بیت ۔ ھاکم ءُ فوجی ذاتی ملکیت مدارانت یا ذاتی ملکیت ء آجو بہ بنت اے عمل اشتمالیت ءِ یک چیدگے۔ آ اے دوئیں ٹکانی واستہ ہر وڑیں ملکیت ءِ واہندی ء شر نہ لیکیت اے ٹکانی ضرورت بزاں لوگ ، پوشاک ، ورگ ءُ کلدار ءِ پیلو کنگ معاشی ٹک ءِ فرضی انت۔ بلے ایشی ءِ مثالیں استان ءِ تہا معاشی ٹک ء ذاتی ملکیت ایر کنگ ءِ حق حاصل اِنت۔
	آئی ءِ ھیال ء مثالیں چیزانی حاصل کنگ ءِ ھاترہ جھد کنگ بنی آدم ءِ باتن ء انت ۔ میراث ءِ تما، بنی آدم ءِ باتن ء است، ھاکم ءُ فوجی ھم بنی آدماں بزاں ھاکم ءُ فوجی میراث ءِ تما درانت اگن ھاکم ءُ فوجی ھم ہمے تما ء بکن انت بزاں مملکتی امور تاوان ءِ تہا بنت۔

	اے نبشتانک اے گپ ءِ شری ء پدر کنت کہ افلاطون ء وتی مثالیں استان ءِ بنپد ء سئے(3) ٹکانی سرا ایرکتگ ۔ افلاطون وتی مثالیں استان ءِ اے رھبند ء روحانی رنگ دنت ءُ گشیت ھدا ء فلسفی ءُ ھاکم تلاہ ء گوں، سپائیگ یا فوجی چاندی ءُ جہلیں ٹک پوپل ء گوں جوڑ کتگ ، پمیشکہ جہلیں ٹک ءِ مردمانی سرا اے المی انت کہ آ دوئیں برزیں ٹکانی (انسانیت ءِ شرتریں بہر انت) آہانی دلجمی گوں ھزمت ء بکن انت ۔ افلاطون مہر ءُ محبت ءِ فلسفہ ءِ بابت ء گشیت کہ عشق دیوتاہانی سوگات انت بنی آدم ءِ بوداں جوانیں رنگے ء دیمء کاریت۔ افلاطون گشیت ، اگن کسے ء عشق بیت آ تہاری ءِ چہ نہ ترسیت۔ آ گپ ء دیم ء بارت ءُ گشیت، اولی روچ ء عشق ءِ سیادی حُسن ء گوں بیت۔ اگن کجام ھم مردمے سنچ ءِ جھان ء شریں چیزے گندیت گڑا آئی ءِ شررنگی ءِ یک ڈیلہے مازوء کیت۔
	افلاطون لبزانکءُ ازم کاری ء چہ سیادی کنوکانی بارو ء گشیت کہ یک ازم کارئے یا لبزانکارے وتی فن یا ادب ء عقلی دلیلانی وسیلہ ء جوڑ کنت۔ بلکیں آئی ءِ سرو جدانی رنگ کیت ءُ نوں دراھیں ھیالاں درشان کنت۔ شاعری و فنون لطیفہ طبعی دنیا ءِ نقل انت ءُ اے ھساب ء نقل ءِ نقل اِنت ءُ اسلیت ء باز دور بوہگ ءِ سوبء دلوشی قابل نہ انت ۔ افلاطون ءِ فلسفہ ءِ بابت ء علی عباس جلالپوری نبشتہ کنت کہ افلاطون ء بے شک گوستگیں فلسفیاں چہ کمک زرتگ۔ بلے اے راستی ء ہچ وڑا ڈالچار کنگ نہ بیت کہ آئی ءِ ہمگرنچی ءِ ہواری ء گوں یک ڈولداریں پگری رھبندے ٹہنتگ ءُ عقل ءُ عرفان ءِ میان ء نزیکی ءِ جھد کتگ ۔ آئی ء بازیں پل اِدا ، اُود ء چے زرتگ انت ءُ شنگینگیں پلاں چہ یک باغچہے ء دروشم بکشاتگ ۔ بے شک ایشی ء تخلیق کنگ ءِ حق افلاطون ء رسیت۔
	مئے اے نامداریں فلسفی وتی یک شاگردے ءِ آروس ء روت۔ شپ ءِ یک ساھت ء کرسی یے سرا نندیتءُ ہمودء ساہ ء دنت ۔ ہشتاد سالءِ ھمبرء جھان ء یل کنت۔

	من اے کتاب ئے نوشتانکاں ردوبنددیگااتوں او آخری پروفا کنگا اتوں۔ کہ منی چم پہ اے رداکپت’’عطامئے شاعر‘صدیق مئے احوال کارنیامت آزمانکاراو من شرگدارتوں‘‘۔ اے پنجگور ہائی سکول ئے نمیر ا نیں یا تانی چہرات انت۔ کہ مئے چارہم سر ءُ ہم مکتب ایں سرءُ نیم سریں ءُ پدورندیں سنگتانی ہوریں میراث ات انت۔ بلے زندئے کارگاہ نہ چو پہک انت ءُ نہ چویک انت۔ بید صدیق آزادؔ کہ پہ آزاتی ءِ جہداں دراں ڈیہہ انت ما ایندگہ ہرسیئان سرکاری نوکری پہ وت روزگا کرت بلے ماوتی لوزانکی شوق یلہ نہ دات۔ عطا شہ اول سراں احوال کاری کارجاہانو کرات تاں کہ گڈسراں انفارمیشن سکریٹری بوت ۔ من شہ 1963ء تا1972ء مرکزی احوال کاری محکمہ ہا نوکری کرت۔ پدا اسسٹنٹ کمشنری ئے چکاس ء در آہتوں۔ من دو سے سالاں انفارمیشن سکریٹری ہم بوتاں ۔شہ سول سروس ء کہ پنشن بوتوں ۔ من سی سالارند2003وتی جندئے ماہتاکے درکرت۔ روتاکاں کالم نویسی کرت ءُ کنگاؤں۔ اے کتاب ئے نوشتانک گیشترہمے روچانی انت۔ بلے اولس ئے دورئے ہم پہ مثال ء کردے نوشتانک ماں کرتگ اوں کہ میانجی ئے حشکیں جوتل ئے پُہل بہ بنت۔ ءُ ودی کاری ئے سرجمیں ازم ئے چہرگ ء ہما روچانی شبین ء بدینت کہ گو ستگیں روچانی بوتگنت گوشنت : وارتگیں وان ؤ رفتگیں جوان کسارایات بننت ‘ ‘ ۔ بلے مردماراوتی کسان سالی، ورنائی بالغی ءِ دور دم پہ ساہت وتی ترانگا گیجنت وت پہ وت دلگو ش کن انت 
	دل برے گر کے جنت ءُ برے گیمریت۔ بلے دانکہ زندگ انت نہ مریت۔ وشیں ساہت چوناہاوش انت۔ چو نوداانت ۔ گوارنت کہ نہ گوارنت بلے سا چانش وش انت۔ ءُ ناوشیں سا ہتانی یات تہل انت۔ ’’بلے مئے کہ تلخ تراست خوش تراست‘‘ انگریز شاعر شیلے گوشیت ’’مئے وشترین زیمل ہما انت۔ کہ آغمناکتریں یاتانی زہیروکاں جن انت‘‘ ءُ اے سجویں نوشتانک احوال کاری ءُ شرگداری ءِ ہور ءُ توریں منی محنتانی دہل انت۔نزانین کہ بر اِ ش چون انت تہل انت کہ شیرکن انت۔ پہ وانوکاں انت۔ کہ ایشاں بہ چشنت ۔ بگوشنت کہ چون انت۔؟گر قبو ل افتد زہے عزوشرف 


							حکیم بلوچ 
				 		 5جولائی2014ء
				 		 بال بان۔ سٹیلائٹ ٹاؤن 
							کوئٹہ بلوچستان









میر بلوچانی ناحق گونڈلاں داتش

نواب شاہ بازاکبر خان ئے پاک اردانی دستا 26اگست2006ء عیسوی ء کوش جاہ بیئگ پہ بلوچ قوم ءُ را جاہنچین مزنیں تاوانے کہ آئی سکت وسگا کس داشت نہ کنت۔ آرا پُر کس کرت نہ کنت۔ اے ہنچیں مزن چانپولی ٹپے انت۔ کہ باگار چمیں دژمناں بلوچ ئے سینگ دل وجگراں جتہ کہ آئی دراہ ءُ پر بوئگ تنا وہدے بوت نہ کنت ۔ دانکہ بارگار چمانی دورا را دوراں نہ دہلینتہ اے ٹپ مروچیگیں نہ انت ۔اے دردودور قرنانی سوغات انت کہ مئے بلوچاں گون انت۔ ماراگون انت۔ کہ مئے’’سردار‘‘ بازانت۔ بلے مئے’’سر‘‘ کس نہ انت۔ سردار یک ہند نہ بنت کہ آگر ودارا (نظم وضبط) وت پہ وتی دارائیا چوگُٹ گیریں پاہواں لیکنت۔
نواب اکبر خان بگٹی ہما تمندارات۔ کہ آئی ہروہداں ماریتگ ات او زانتگ ات کہ اے پاہودرستاں یک پہ یکاّ گٹ گیر کنت۔ ہر زندگیں، مرتگیں گُٹ گیر ئیاں شہیدانی حونانی پھُل ئے گُٹّی اے زانت ءُ وتی گورا سمبہینیت ۔ شہیدانی ادّیرہ ء وتی زیارت ٹاہنیت گریت وپٹرونیت وتارا آجوی ئے سپاہی ، کارندہ ، سروک اوسردار جوڑ کنت، جلسہ کنت، جلوس درکنت تاں مردماں وتاسرکنت۔ گچین کاریاں پدا بہر بہر بیت۔ کہ ہر کسی وتی پارتی ایت وتی پروگرامے ایت۔ وتی مُولے ایت وتی سندے ایت، وتی ٹِکے ایت وتی نشانے ایت۔ ہمے سبب ات کہ نواب صاحب ءُ آئی دوست ءُ سنگتاں ہر وہداں پہ بلوچ قوما یک ءُ یوکیں سیاسی پارٹی وجنزئے بالا بندی کرت۔ کسانہہ نہ کت۔ بلے کسے ء ہاں ہم نہ دات۔
﴿60﴾شصتے اولی دہ یکیا﴿عشرہ﴾ ہمے لیکہ وسیاسی نظر یہ ئے بنیاتانی سراشہ ورناہین وانوکان بگرتاں واندہیں ورنا ہاں ءُ سریں سرداراں یک بلوچ قومی جنزے ئے بندات بوت، بلکہ بنیات ایرکنگ بوت۔ ءُ دانکہ پورئیں نُہہ 9سالاں اے مداں مدانا، بلے گوں زور ءُ تمردی ء دیما جنزاں بوت دانکہ سرداری ہاریں گورماں اے جنزئے تل وسبزگ نہ چرتگ ات۔ اے تنا وہدے برجاہ ودیما روان ات دانکہ آہاں۔ پہ نامایک انتظامی صوبہ ئے پہ وت قبول کرتگ ات۔ ءُ ہمے شر ابلو چانی آجویں، وت وا جہیں ، وتی وارث ئیں، وتی مالک وتیں،’’وفاقی یونٹے‘‘ ئے مٹ زانت ۔ کہ ایشرا چرے دراہیں صفت وخاصیتاں یکے گوں نہ یت کہ اے دوہمی مارشل لائی حاکمانی دادات ۔ اے ملک آراماوتی مُلک زاناں کہ ایشرا اسلامی جمہوریہ پاکستان ئے دستوری نام پر انت بلے ایشرا نہ اسلام ئے بروبری وعدل ئے د رو شماں یکے جنت ءُ نہ وت واجہی ﴿جمہوری﴾ لیکہاں یکے گون انت۔ ءُ نہ قومی وت واز داری ئے حقان منیت ۔ مارشل لاء دوہمی دورئے حاکماں کہ روبرکتی پاکستان ئے یکیں صوبہ بورینت۔ آہاں پہ بلوچاں ، گوستگیں برٹش بلوچستان ءُ ہستیں بلوچستان اسٹیس یونینئے ہواری ء یک صوبائی یونٹ ئے ٹا ہنیت ءُ صوبائی گورنر حاضر سروس جرنیلے مقر ر کرت۔ کہ آوہداں دستوری راہ بندئے بدل عسکری حکمارا جوڑ کنگ بوتگ ات۔ ءُ ہمے حکما چار صوبائی یونٹ ٹاہنیت انت۔ دیما چے بوگھی ات کسانزانت۔ واجہ کاراں بزاں بوتاریں اردی حاکماں عام گچین کاری کرت انت۔ رودراتکی پاکستان عوامی لیگ پہ وت برت ۔ بلکنہ دراہیں پاکستان یئے پہ وت برت اور بلوچستان ء بلوچاں سوب کرت۔ آوہداں ہر سے ئیں نا مداریں سردار یک ہنداات انت۔ کہ آہانی بلوچی یکوئی سادانگت برجاہ ات۔ انگچہ سلاہ بندیں باسکانی ءُ ارُدانی چست وایریک پیما ایر ماد بوتگ ات انت۔ بلے مرستان ئے کوہاں بے مڑائیاں برجاہ ات انت۔ کہ ون یونٹ ئے پر وشگ مرادانی منزل جوڑ بوت۔ہمے گچین کاری ء رند نواب اکبر خان بگٹی (مرحوم شہید) ڈھاکہ ء گوں عوامی لیگ ء سروک شیخ مجیب الرحمان (مرحوم شہید) پہ بلو چانی سیاسی ، دستوری ومالی حقانی نسبتاں حبروحال کنگا سربوت۔ تو اوداں حالتا کاں حبر تالان ات کہ نیپ ءِ بلوچ سروکاں گوشتہ کہ واجہ نواب اکبر خان آہانی نمائندہ نہ انت۔ بلے نواب پُشتانہ کنزت ءُ آئی اوداں گوں شیخ صاحب ء وتی سیاسی حال حبر بلوچ سیاسی سرو کے ءِ حیثیت وسرئے پیما سرجمیں سیاسی لیکوانی ڈولاکرت انت ۔ گڑدات ءُ اتک ۔ ءُ شہ وتی ومجیب ءِ ٹوکاں سنگتا ناں شیوار کرت۔ ءُ صلاحے دات کہ مارا آئی ہمراہی کنگی انت۔ ارداں کہ اردی اُر ش رودراتکی بہرابنا کرت۔ نواب صاحب کہ ہمرا ہداری ئے لوٹ کرت ایندگراں گوشت کہ اے درستاں کوشائینگا باڑائنت۔ کوش جاہ بئیگ ترسے ات یا مڑا ہے ات۔ جنگ ہکل ئے ات یا سیاسی باسکاری ئے انت۔ بلے ہماروچ او مروچی ایں روچ انت کہ نواب صاحب شہباز اکبر خان ایوک بوت، ایوک ات، ایوکا یکوئی لوٹوک ات ، ایوکا پہ بلوچانی سیاسی ،راجی وت وا جہی ءُ وت وا کی حقانی گرگامٹرائی دات مٹرت ءُ نون بازیں ساریگی سریں سنگتانی اے ٹوک ذی وشیں بولی ءِ نہ ات۔ کہ اگن واجہ ء شہ بنداتا۔ ہمے راہ زرتگ ات یما شتگ ات، چون گہہ ات ۔ اے تاریخی راستے نہ انت۔ کہ آئی بنداتا چونہ کرتہ۔ آئی کرتگ ات۔ دیما شتگ ات، ہمینکہ دیما کہ کسا باور نہ بوت، آوہدی ہمے بے باوری ات۔ نین ہمیں بے باوری انت۔ مرد ماوتی چکا کہ بیسہ مبیت ۔ آرا کسی سراصدق نہ بیت
سد کی وت مارگی ایت کہ مرد مارا راہا پرینیت او پرامیت ہم۔ بلے وت پر امی ءِ ہچ علاج نیست۔ نون ہرکس وناکس زانت کہ شہباز نواب اکبر خان شہید وت پر امیّ ءِ نادراہے نہ ات۔ پمیشکہ آوت بیسہی ءِ شہید بوت۔ چومیر چاکر ء آئی وتی گڈی ءُ الوداعی شعر گوشت ءُ مارایلہ دات ءُ شت۔

ڈیرو اشتو ، ہند مئے غارانی
کوہ سراندیا، شہر زوارانی
توپک زر تو، شوق شکارانی
لیٹروزرتو، دست مہارانی
نون دراہیں بلوچانی فرض انت کہ ہمے لیٹر وئے مہارا شہ دستارؤ گ ء میلنت۔ءُ ایشر اچواللہ ئے ساد ء محکم بہ دارنت پما لازم انت کہ یکوئی ئے آس کہ بلوچ شہیدانی بادشاہ نواب اکبر خان بگٹی ئے شہادت ء ماں بلوچانی دلاں روک کتہ، آرا بالا چانی روک کتگیں بال ئے آساں، روک ءُ روژنا بدارنت۔ پہ حقانی گرگادیما بروانت ۔ شہیدائی حون ہمے پیما وتی بدلا گرنت چوش کہ بالاچ گیج ء پول کتگ ات:
اے مرد کہ شما کشتگ انت
زانا بلوچ بے واجہ انت؟
اے پول ءِ جواب ہمر بلوچ ءِ دل ءِ بژن انت۔ ءُ اے بژن تنا وہدے نہ روت دانکہ آہاں وتی حق نہ گپتگ انت۔








بلوچی بلوچستان ئے ماتوئی زبان

من 21فروری 2011؁ ہا حیدر آباد سندھ ئے، سندھی لینگویج اتھارٹی ئے ’’مادری زبانانی روچ‘‘ ئے درگتا لوٹائینتگیں مراگا ہے تہا ہمایانی دعوت ئے پسہ ہابہر زرت۔ اور بلوچی زبان ئے گوں ایندگہ زبانان ہوریا قومی زبان ئے لوٹے بالا بندی الما کرت۔ بلے من سندھی لوزانت، ادیب، عالم، استاد، شاگرد، سیاست دان او را جی کارندہا نی کرتگیں علمی‘ ادبی ؤ تحقیقی کار کہ دیست انت۔ مئی چم بچ بوتئت، بلے منی سرجہل بوت۔ ہمے ڈ دولیں بے وسی وبیواکی ئے یک مارشتے، مناہما وہدان اولی سراں بوتگ ات۔ کہ من، ڈھاکہ ئے یونیورسٹی ئا 21فروری 1952ئے، طالب علمانی شہید مینار دیست، من پورہ 46 سالا رند بزان21فروری 1998ء ہاہمے روچ ئے قربانی وا شہیدانی حون ئے مزد مرادانی موسم گمر کنئگا ہمے بہار گاہی روچان دیست۔ کہ ہمے جنزا، بنگلہ قوم ئے ’’حیا وغیرت‘‘ئے آسارا مدیمی تیل وکنچت پُجائینت۔ اودگہ مستریں منارہے مک کرت ۔ کہ آشہ لکھاں شہیدانی حون ئے با لیتگیں چراغاں شپ تاں روچ روک انت۔۔۔ اوبنگالی ہمیشی روکیں روچ ئے روژ نائی ئا آجوئی، وت واجہی او دیمری ئے راہا بران وتی مرادانی منزل ئا رواں انت۔۔۔ بلے وائے صدو گوں زہگاں! کہ آئی قوم وقومی راہ بروراہ دربراناں‘ پہ بلوچی زبان ئے وانگ ووانینگ ئا۔ بوڑے ہم نہ وارت۔ کہ آ وترا قوم دوست وبلوچ دوست گوشنت پہ۔ گوشگا۔ مردم۔ دانکہ زبان ترانت ۔ آہرچی گوشت کنت۔ بلے مہلونک آہانی کرداروکارپداں کہ گندنت۔ آپکائی ئازاننت۔ کہ واجہ کار نہ قوم دوست انت۔ اونہ بلوچی دوست انت۔۔۔ گوشگا ‘ دسمبر1947 ہا۔ قلات اسٹیٹ اسمبلی (دیوان عام) ئا ’’قراردادے‘‘ پاس کرت۔ کہ بلوچی ریاست ئے قومی وسرکاری زبان بیت۔ بلے آیاں تاں 14اکتوبر 1955ء ہا‘ بلوچی زبان ئے نیمگا پدادل گوش نہ کرت۔ دانکہ صوبہ بلوچستان اور ریاستی بلوچستان ’’بہ زور شمشیر‘‘ مغربی پنجاب ئے تہا ماں گیجگ اور مغربی پاکستان ئے یکیں صوبہے ’’بزان‘‘ ون یونٹ ئے بہر جوڑ کنئگ بوت انت۔ او بلوچانی حاکمی، واجہی‘ وارثی، زبان ودودوابیدگی ئے دراہیں چیدگ لپاشگ بوتنت۔ ریاست ئے رؤگ ہرکسارا توریت۔ تری وازدار بہ بیت۔ کہ وازمندگ بہ بنت بلے بلوچی زبان ئے ’’بے بودی‘‘ کسا نہ مارئت۔ پہ گونگان اوپرکراں۔ زبان ہچ مانائے داریت۔ گوش پہ ہوشکنئگ، چم پہ گندگ اولوزپہ گوشگ‘ دراہ پہ ساریں وہوش مندیں مردماں ئنت۔ نہ کہ پہ الاہوشیں۔ کر اموشیں، گونگ وگونگدامیں مردماں انت۔ اولی ٹک وبولک ئے مردم ہما قومدان ئے بہرے انت۔ کہ آہاں وتی ماتی شیر ئے‘ ہلاریں پنزوارتہ۔ او آئی شیرکنیں دانک ئے اولی لوزچشتہ۔ آسرپدو ’’ہوش یاد انت۔ کہ وتی ماتی زبان ئے نگہدارئنت۔ نہ صم ان ؤ بکم ان ئنت۔ نہ عجم وعجب انت۔ کہ آہاں نہ حاکماں ’’زبان بری ئے ‘‘ حکم من ئتہ۔ او نہ بے زبانی ئے فتویٰ زرتہ۔ آوتی زبان ئے پلگارگ، بودناکی او سبزوشادابی ئے دراہیں درد درگاہاں بوجگ اوچمگان ہاکوشگ وشہ ہازگ وزنگار کا سگ ئے جہداں مدام سروپیٹال ئنت۔ بلے وائے! حکومت بلوچستان، او آئی پیش رو۔ حکومت قلات۔ کہ آہاں وتی قول، قولنج کرت انت۔ کہ قولانی بلاہ زوری گوں رندانی عہدی دورا۔ تاریخ ئاوتی مال کرت۔ اگن چومہ بوتیں۔ گڈا۔ نیشنل عوامی پارٹی ئے حکومت ئا 1972ئا۔ وتی کرتگیں ’’منشوری قول‘‘ پیلہ کرتگ ات۔ او بلوچی زبان، بلوچستان ئے صوبائی زبان قرار دئیگ بل (Provincial Language Bill)پاس کرتگ ات کہ ایشی ہدایت مرکزی حکومت ئا دراہیں صوبائی حکومتاں ئاداتگ ات۔ بلے صوبائی وزیرتعلیم واجہ میر گل خان نصیر، مفت خدا، بلوچی ئے رسم الخط ئے بے بنیادیں جیڑہے پاد کرت۔ اوہما یکیں موقع کہ تاریخ ہا مارا ہا داتگ ات۔ آرا گوازینت وبباد دات۔ ماوتی وس کرت گوں واجہ کاراں بلے آہان گوش نداشت۔۔۔ اوبلوچی کہ ساریاپشت کپتگ ات۔ گورے بے ہیدگیس کارا اسُل پشتا شت۔ او ہنچو پشت ئا منت۔ کہ دیم آہگ ئے ناما نہ زانت۔ تاریخ کسی خاطرانہ کنت۔ آسکیں بے رحمے انت۔ بلند بانگیں اووش تواریں ساحریں وشاعریں وازدار و راہ دربریں سروکانی ردیں کارانی، کارپداں آہانی آؤکیں اوبادگانی سرا موشیت۔ اوچوگندیم ئا درشیت وآرت کنت۔ شگرانت کہ کردے وانندہیں لوزانت وزانت کاراں وترا آہانی ’’پدریچ‘‘ نہ زانت۔ اووتی پیما بلوچی نویسگ چاپ وشنگ ئے یک وت من وتی جہدے بنا کرت۔ اوبلوچی زبان ئاراشہ گمساری ئے ہنّاتاں رکھاست وپچ گپت۔ اووتی پیما لوزتاک، ماہ تاک، روتاک وکتاب درکرت وبلوچی ادب وزبان جریدگ کرت۔ بلے شہ صوبائی حکومت ئے نیمگا پہ بلوچی زبان ئے دیمری‘ یااسکولانی تہا چکان ئا۔ آہانی ماتی زباناں وانینگ ہچ پیمیں کارے دستاگرگ نہ بوتہ۔ مئے ہنو گیں صوبائی حکومت ئا۔ عربی ئے شہ اولی تاں دہمی جماعت ئا وانینگ لازمی قرار داتہ۔ بلے پہ بلوچی ئے وانینگ ئا آئی حکم ئے قلم ئے سیاہی حشک بوتگ انت۔۔۔ سیاہ تہاریں جمبرانی گرندوگروک بلوچ ئے بہرانہ کپتہ۔ بلے کردے تاریخی وسیاسی حقیقت انت۔ کہ آہانی نیمگا مارادلگوش دئیگ المی انت۔ بلے ماجہان ئے ایندگہ بے سرو پادیں کاران ہنچو وتراماں ترینتہ۔ کہ مارا پہ اے قومی کارانی گہبودی ئا او وانگ وزانگ ئے بنیاتی بن پدا، وتی سیاسی زوروزکت ئے کاربندگ ئے توپی نہ بوتہ۔ پریشی قومی سروک‘ سردار‘ رہبروز انت کار دراہ ملامت انت۔ بلے شہ درساں گیشتر حکومتی وازدار ڈوبارگی انت۔ کہ آواں شہ 1970 تاں 2011ہا۔ اے درگتا ہچی نہ کرت۔ ہنچوکہ من پیسراگوشتہ 1972ئے اولی موہ آیاں دست وت یلہ دات۔ رندا کہ 1985ئا درچنگیں وازدارانی حکومت آہت آہاں ہم اے ردا روچگ داشتگ ات۔ بلے 1989ئا کہ نواب اکبر خان بگٹی او بلوچ قومی سنگتی ئے ورناہانی حکومت صوبہ ئے تہا جوڑ بوت۔ تو نواب صاحب ئا۔ بلوچی، براہوئی، اوپشتو زبان ئے وانینگ بنا کنا ئینت۔اوزہگاں ئا اولی رنداں ماتی زباناں شہ اولی جماعتا وانینگ ئے دراہیں کارسرجم کرت انت۔ بلے سالے کپے ئا رند اے حکومت گوں ملک ئے ایندگہ حکومتاں برطرف کنئگ بوت۔ تودگہ واجہ کارے آہت آئی اے کاربند کرت۔ بلے کسے ئا اسمبلی ئے تہا۔ یاں شہ اسمبلی ئا ڈن ہچ پیمیں نا وشی یے درانگازنہ کت۔ رندتران نواب ذوالفقار مگسی کہ وزیراعلیٰ۔ ڈاکٹر عبدالمالک بلوچ وزیرتعلیم او عبدالحکیم بلوچ (اے حرفانی نویسندہ) سکریٹری تعلیم ات انت۔ آہاں نواب بگٹی ئے ماں بلوچی ئاوانینگ ئے کارچہ نوک سران برجم کنگ ئے سرکاری حکمنامہ شنگ و تالاں کرت۔ او من کہ اے دراہیں بنیاتی کارپورہ کرت انت۔ سرکارامنا شہ وانینگ ئے کاراں درکرت۔ اولیب وگوازی ئے کاراں دست گٹ کرت۔ یک وارے پدا اے قومی زبان ئے کار دارگ بوت انت۔۔۔ اوہنگت ہما جاگہا اوشتاتگ انت۔ کہ بلوچ ئاراوتی جندئے نام گپتیں بلوچستان صوبہا۔ والی ووارث نیست۔ ماراشریایات انت۔ کہ جولائی 1970ء ئا۔ کہ مغربی پاکستان بورینگ ؤچارانتظامی یونٹانی تہا بہرکنگ بوت۔ او کوئٹہ قلات ڈویژن ہور کنئگ بوتنت۔ اویک لفٹیننٹ جنرلے ئے گورنری ئا صوبہ بلوچستان اڈکنئگ بوت۔ توقوم پرست پارٹی ئے کارندہ شہ گلادارگ نہ بوتنت بنز اش ماں آزمان ئائت۔ کہ گوشتش ’’مارا مئے بلوچستان‘‘ رستہ۔ بلے ماؤمئے کردے سنگتاں پہ ترس ولرز آہاں ئاگوشت۔ کہ اے نا آہانی بلوچستان انت اونا ’’مئے بلوچستان‘‘ انت۔ کہ اے ’’بلوچ ئے بلوچستان‘‘ نہ انت۔ کہ اے بلوچ ئے سیاسی یکوئی ئا پیش داریت۔ اونہ تہذیبی وثقافتی یکی ئادرانگاز کنت۔ کہ اے ہردوک جغرافیائی صورت ئا موجود انت۔ بلے سیاسی صورت ئاتنے وہدی وجودا نیا ہتگ انت۔ ہمے قومی راہ بروکارندہاں ئا کہ وازدارانی ریوڑیانی ’’بندربانٹ‘‘ ئا لپے کا جا کہ دست کپیت۔ آہمے مشت ئے پرارا وتی عمرو آسرئے آسراتی زاننت۔ ایشا ں پہ گل وشادہ زورنت۔ ہوشنودؤ خورسندنبت۔ 
من 40سال ساری یک روچے دل کرت وشہ وتی سرشاعر میر گل خان نصیرا جست کُرت کہ واجہ توچہ گوشیئے۔ اے ہما بلوچستان انت۔ کہ پرائی ماوشمادرسان تاں سالانی سال یک ’’مزاحمتی تحریکے‘‘ بنا کرتگ ات۔ شماوت پہ ہمے کارانی دیمبری ئا‘ قیدوبندواذیت جاہانی باہوٹ گوں سنگتاں بوتگ اتیئے؟؟۔ آئی وتی رژنی راستی بلہ دات نہ کرت۔ اودروظاہرا گوشتیئے۔ ’’اے آبلوچستان نہ انت‘‘۔۔۔ بلے۔۔۔ بلے چے؟ سیاسی کٹ ونف دیما آہت انت۔؟ بلے واجکار گوں سدکی ئامناپسہ دات۔ ’’اگن آوان اے ہم مہ داتیں ماچے کرت کت‘‘؟؟۔۔۔ آئی اے ’’جست‘‘ ئا منا ’’بے جواب‘‘ کت۔۔۔ من چپ بوتوں۔۔۔ او آئی اے دلیل کہ شہ ’’داتا‘‘ ئے درا ہرچ ’’دادے‘‘ کہ رسیت۔ آئی گردینگ’’کفرانِ نعمتے‘‘ بیت۔۔۔ بلے دوہمی نیمگا منا فیض احمد فیض ئے ہما شعر یاد آہتنت۔ کہ آئی 14اگست 1947ئا بزان پاکستان ئے آزادی ئے اعلان ئارند گوشتگ ات انت۔ 
یہ داغ داغ اجالا یہ شب گزیدہ سحر 
وہ انتظارتھاجس کا یہ وہ سحر تو نہیں۔۔۔
تو حکومت ئے ڈنڈھورچیاں چے وچے نہ گوشت۔ بلے آوتی دلاجزم ات۔ کہ
نجات دیدہ ودل کی گھڑی نہیں آئی 
چلے چلو کہ وہ منزل ابھی نہیں آئی
 او ہمے نجات ئے منزل روچ پہ روچ دور بوان ئاشت۔ 1970 ئا ’’دیانان‘‘۔ اولی ر ندا کہ مہلونک ئا راراستیں وبے ریاوروئیں گچین کاری ئے موہ دات۔ درساں وتی دل ئے تب ئے پارٹیاں ئا ووٹ دات۔ مشرقی پاکستان ئا عوامی لیگ ئا‘ بیددونشتاں دراہیں قومی اسمبلی ئے سیٹ برتنت اور عوامی لیگ یکیں اکثریتی جماعت بوت۔ بلے ’’دیاناں‘‘ عوامی حاکمی ئے اے ڈولیں بے باکیں اظہار دوست نہ بوت۔ بلے اودے نمائندہاں کہ 1952ء ئا وتی زبان ئے حق شہ ہمے ’’دیانانی ٹک‘‘ ئامنائینتگ ات اوبنگالی زبان گوں اردو ئاہم گوپگی ئا ملک ئے ’’قومی زبان‘‘ منگ بوتگ ات۔۔۔ اودے عوامی نمائندہاں اے نہ منگ ئاراپہ وتا اوپہ وتی شان ئا۔ بے عزتی ئے زانت۔ اوحاکمان ئا زنچک ئا گپت۔ مزاحمت کرت، سلاہ چست کرت۔۔۔ توآوان ئا 16 دسمبر 1971ئا ہندوستانی فوجانی دیما ہتھیار دور دئیگ کپتنت۔ مشرقی پاکستان بنگلہ دیش جوڑ بوت۔ کہ نہ آئین یے ہست۔ نہ دستورے منتگ ات۔ او نہ قانونی حاکمے پشت کپتگ ات۔ کہ ایل۔ ایف۔ او رودرآہت ئابڈتیگ ات۔ تو روبرکت ئاچون درآہت کنت۔تاں پنج ردچاں کسا سدھ نہ کرت۔ بیدنواب اکبر خان بگٹی۔ کہ آپہ سرو ہوش ات۔ گوں سنگتاں گوشت ہمے کہ وتی آجوئی ئے حقانی منائینگ ئے ہمے وہد انت۔ کہ تاریخ ئا ماراہم موہ داتہ۔ بلے آہاں گوشت ’’اے مرد مارا کوشارینگ لوٹیٹ‘‘ کسا آئی گوش نہ داشت۔ آجوئی ئے ’’شترانکیں ماہی‘‘ شہ دستادر آہت و گاری ئے جلگہا دور یئے کرت۔ تاں روچ مروچی گار انت یانکہ مارا دست نہ دنت۔۔۔ بلے ہمے سیاہ وتہاریں زستانی شپاں‘ واجہ ذوالفقار علی بھٹوا۔ ہمے بریتگیں‘ ژہلہ ژہلئیں‘ پٹی ایں‘ ملک ئے واگ وتی دستازرتنت۔ آئی چار ماہانی تہا ادار کی دستور جوڑ کرت۔ مارشل لاچست کرت۔ صوبائی حکومت اکثریتی پارٹی اور پارٹیانی ہوریں اکثریت ئے دستادات انت۔ اوپہ دائمی دستورئے ٹاہنیگ ئاگوں درستاں ہم شوربوت دکارے بنا کرت۔ آئی صوبائی حکومتان ئا گوشت کہ وتی صوبائی لسانی بل ہاں پاس بکن انت۔ دانکہ مستقل دستورئے بہر جوڑ بوت بکن انت۔ بیدسندھ ئے حکومتا ایندگہ حکومتاں وتی دل ئے کرت۔ کہ آئی پہ سندھا‘ سندھی‘ پہ بلوچستان ئا بلوچی‘ پہ پنجابا پنجابی ءُ پہ سرحدا (خیبرپختونخوا) پشتو صوبائی زبان ئے جارجتگ ات۔ بلے مردم نہ زانت۔ نیشنل عوامی پارٹی ئا چیا چوش کرت۔ کہ آہانی منشورئے تہا اے جر صاف گیشینگ بوتگ ات۔ کہ بلوچستان ئے قومی زبان بلوچی او سرحدئے پشتو بیت۔ اے دوئیں صوبہاں آیانی حکومت ات۔ پراہاں مرکزی حکومت ئے اے جنزارا بے سوب کنگ ئے ہچ جواز نیست ات بید پارٹی بازئیا۔ 
پارٹی بازی بلوچارا سک گراں کپت۔ کہ بلوچ وتی لوگ ئے تہا بے واجہ وبے زبان بوت۔ سندھی ئا وتی سندھی زبان رکھا ست۔ اوہندوستان ہا ہم آراوتی قومی زبانے ئے درجہ داتہ۔ پشتوارا، افغانستان ئاوتی قومی زبانے ئے درجہ داتگ۔ اوپنجابی ئارا ہندوستان ئاوتی قومی زبانانی تہا جوانیں جاہے داتہ بلے بلوچ‘ بلوچی زبان اور بلوچی ربید گ ئے کس وارث نہ انت۔ نہ حکومت بلوچستان، نہ مملکت ایران اونہ ملک افغانستان۔ 
نون تاریخ ئاپداشہ اے مین ئادرآہگ ئے مارا یک موقعہے داتگ۔ کہ سندھی ، ادیب، دانشور، عالم، استادوپروفیسراں نوکیں تحریکے دستاگیتہ۔ کہ آئی مول مراد ہمیش انت کہ بلوچی، پشتو، پنجابی، او سندھی گوں اردوئے ہم کوپگی ئا۔ پاکستان ئے چاریں قومانی قومی زبان منئگ بہ بیت۔ آہانی ایم۔ این۔اے۔ نواب یوسف تالپور‘ قومی اسمبلی ئے تہا یک بلے آرگاانت۔ کہ پاکستان ئے دستورئے آرٹیکل 251 ئے تہا بدلی آرگ بہ بیت۔ او آ اے ڈول نبشتہ کنگ بہ بیت۔
 Subsitution of Article 251 of The Constitution of The Islamic Republic of Pakistan 
251 National Languages: (1) The National Languages of Pakistan are Urdu and the languages of federating units, namely: Balochi, Punjabi, Pashto and Sindhi. 
(2) The official Langues of Pakistan shall be English until arrangemuts are made for Urdu to come at part with it. 
(3)The Federal Government shall establish a fund for the development and promotion of national languages. 
(4)Provinical Assemblies may, by law, prescribe measures for the teaching and promotion of any language in addition to the national languages, 
بلے دستورئے تہابدلی مزنیں تگ وتاچے لوٹیت۔ کہ اے کسترین قومانی وتی حقانی گرگ ئے یک بن وبنکی کارے انت۔ اے گل زمین ئے جاہ متندیں اوبیخی ایں فرزندانی ہنچیں حق یے انت۔ کہ آراکسے زت نہ کنت۔ بلے اگں ہنگت بلوچی ئارا صوبائی سرکارا ہمے ڈولاڈلگ چار کرت۔ او ایشی ئارا اسکولانی تہا وانینگ بنانہ کرت۔ گڈا اے زبانارا شہ گاری ئے تہاریں کورچاتا کپگاکس داشت نہ کنت۔ مرکزی حکومت ئا ہم مز نیں زحمے نہ جتہ۔۔۔ بلے شہ صوبائی حکومتی بے کماری وبے پروائی ئا آئی پہ بلوچی زبان ئے برجاہ دارگا‘ لہتیں ہنچیں کاربندا تاکرتگ ات انت۔ کہ آہانی ذگر پہ صوبائی حکومت ئے چم پاچی وچم پاشی دوئیناں باز انت۔۔۔ نہ برٹش بلوچستان ئا‘ نہ ریاست قلات ئا او نہ بلوچستان سٹیس یونین ئا۔ پہ بلوچ ئے قومی بلوچی زبان ئا‘ وانگ‘ وانینگ نبشتہ کنگ‘ یا نبشتہ ریڈیوئاشنگ کنگ ئے کارے کرت۔ بلکہ رابرٹ سنڈیمن اولالہ ہیتھور ام گوں وتا انگریزی پہ اسپیت پوسیتں حاکماں او اردو پہ دیسی ماتحت وبابوان وتی ورنیکولر زبان جوڑکرت۔ کہ اے دوئیں تنے وہدی ہماڈولا ہمارنگا او ہما پیما جاری انت۔ بزان ’’قصہ زمین برسرزمین‘‘ دیمانہ شت۔ البتہ کراچی ئا۔ کہ 1951ؤ 52 ئا۔ کہ اوداں ریڈیو پاکستان کراچی ئا۔ وتی بلوچی پروگرام شروع کرت انت۔ گڈا کراچی وملک ئے ایندگہ ادیب، شاعرو شعرگش وگشندہاں یک جاویک ہندبوئگ ئے یک دیوان جاہے رست۔۔۔ آہاں وتی بلوچی زبان ئے تاکبنداد ماہتاک درکت انت۔ اوہمے پیما 1956کہ کوئٹہ ہاشہ ریڈیو پاکستان ئا بلوچی پروگرام بنا بوت انت۔ ایداں ہم ادیب، شاعر، گشندہ اوفنکار دیما آہتنت۔ ڈرامہ وسازوسروز بنابو ت، عطاشاد، آغاحسین، صورت خان، مرید اوفیض محمد دراہ پہ روزگار بوت انت۔ اونام وتوارش ہرکنڈودمگا تالاں بوت۔ 1961ء ئا کہ مرکزی حکومت ئا اولس بلوچی ئے ماہتاک درکرت۔ امان اللہ گچکی ئاولیج ایڈیلہ دات او ہمیشی شون کاربوت۔ آئی بلوچ ورانندہیں ورناہانی دلبڈی کرت۔ آہانی مضمون، شعروافسانہ بلوچی ئااو لس چاپ کرت او آہاں ئا زرہم دات۔ بلوچی اکیڈمی کوئٹہ ہم ہمے سالاں جوڑ بوت۔ کالج ئا بلوچی لوزانکی دیوان جوڑ بوت۔ نون ریڈیو پاکستان، اولس، اکیڈمی، لوزانکی دیوان اور ورنا وائندہ گل دراہ گوں ہم کوپگی، ہم گامی دہمراہی ئا بلوچی زبان ئے حذمت بناکرت انت۔ مغربی پاکستان ئے صوبائی حکومت ئا بلوچی اکیڈمی ئاپہ سالانہ 25ہزار روپی ئے گرانٹ منظور کرت۔۔۔ اے تان 1972ء تاہمے پیمابرجاہ ات انت۔ کہ مرکزی حکومت ئا صوبائی زبانی رواجے دئیگ ئے قانون ئے شہ سندھ، بلوچستان، سرحدوپنجاب ئالوٹ کرت۔ سندھ سوبی بوت اومئے بلوچستان ئے حکومت لگور بوت اورشہ ہمے لگوری ئا تاں روچ مروچی درنیاحتہ۔ نون خیبرپختونخوا شہ ہمے تعلیمی سال شہ اولی جماعت تا دہمی جماعت ئا پشتو ئے وانینگ لازمی قرار داتگ، سندھ، وتی سندھی زبان ئے قومی زبان ئے درجہ دیگ ئے چن ولانچ ئا انت۔ پنجا ب ء ہم شہ وابا جاہ سریتہ۔ کہ جاگ پنجاب جاگ ئا آراوتی زبان وکلچرئے نوک سریں تبے داتگ۔ بلے بلوچ سربتگ انت۔ بایدائنت کہ مئے دراہیں وانند ہیں۔ زبان وزمین دوستیں، ادیب، شاعر، استاد و شاگردوتی فرض ئا بزانت انت۔ وتی صوبائی حکومت، صوبائی اسمبلی ئے باسک، قومی اسمبلی وسینیٹ ئے باسکان بہ رمائینت۔ کہ آہم گوں سیاداں ہم کوپگ بہ بنت۔ بلوچی، براہوی اوپشتو ئا اسکولی چکان سبق بہ دینت۔ اوبلوچی ئا چوسندھی، پشتو، او پنجابی زباناں قومی زبان ئے ٹائینگ ئے جہدانی تہا پورائیا بہر بہ زور انت۔ او ملک ئے لسانی جیٹرہانی گیشینگ ئاوتی قومی فرض ئے ادا کنگاشہ ایندگہ قوماں پشتا، پشت مہ کپنت، اوبلوچی زبان ئا۔ ماتوئی زبان ئے بدلاوتی ماتی زبان جوڑبکن انت۔ 









میر گل خان نصیرؔ ۔مئے دورے سر شاعر 

	میر گل خان نصیرؔ و میر غوث بخش بزنجو ئے گوں مئے ہمسر و ہمدوریں ورناؤ وانندوہ و وانوکیں لشکر اہنچیں رشتہ وریشگ بوتگ انت۔ کہ پت ئے گوں وتی زہگاں یاں یک زہگے ئے گوں وتی پتابنت۔ اے پدا گوں سیاسی سیالی وسنگتی ڈولیں رنگ راہاں چو جنزاناشت انت۔ آمنی اے نبشتانک ئے گپت و گواپ ئے المیں بہرے نہ ینت۔ من لوٹیں کہ گوں گل خان نصیرئے شاعری و لوزانکا وتی نبشتانکا بہ سمبہین ئیں۔ بلے تو اگن نصیر ئے گال و گپتارانی ترانا کئیے تو وتارا چرائی سیاسی پہناتا دور داشت نہ کنے۔ کہ آئی پروتا ادب و شاعری ئے پڑا ہما پیشگ دوست داشت کہ ہر پدردیں و پردردیں دل ئے توار انت۔ کہ آرا ہر ماروکیں ودی کاری ذہن پروت پیر زوز انت ۔ میر گل خان ہما کوٹم ئے آزیز و باسکاں یکے ات کہ آئی وتی لوزارا پہ بنی آدم ئے او بادگانی گژن ، گریبی ، نادراہی ، نارسائی۔ بے وسی و بے تواری ئے تو ارآرا ترندو تابدار و تامدار کنئگا ندر کرتگ ات۔ او پہ وتی جند ا آرام ، آسائش و سیری و سیر لاپی تنا وہدے حرام زانتگ ات انت۔ تنکہ بزگ و بے وس ، شہ اایشاں زبہر انت۔ 
	البرٹ کامیویک دارے گوشتگ ات۔ کہ لوز انت ئے کار اے نہ انت۔ کہ آگوں تاریخ سازاں گو بہ بیت۔ آئی کار ہما انت۔ کہ آرا گوں تاریخ ئے لگت مال و بے وسین توار ولنٹ دوہتگیں لاچارانی دردئے ہمراہ ہم گوپک کنت و آئی ودی کرتگیں لوزانک آرا ہما وانی گام گیجانی راہ شون و مرادانی منزل ئے اولاک بہ کنت۔ تری اے شاعری بہ بیت۔ ردانکاری بہ بیت۔ آرا باید انت۔ہمے رنگا بگندیت و ہمے زنگا بماریت۔ اے ہنچیں مارگی مار مُہرگے انت ۔ کہ ہر کسارا پہ دیم دست نہ کپیت ۔ دوست ہر کسارا بیت۔ بلے ہر کسے نہ درگہتگ کنت او نہ ہر کسار اوت دست کپت کنت۔ پریشی درگیجگا مزین جکانسری یے لوٹیت او دست کپئگا رند ایشرا کارمرز کنگ مزین دلے اور شائیگانیں تبے او ررژنائیں زانت و زانگے درکار بیت……دل مرد مئے جندیگ انت۔ تبا گوں جہانا جہدانی ہمدلی و برے برے ناہمدلی ئے کارانی راہ و رنگ راباں وت ٹاہینیت یا آرا ہمے جہدانی گرانی و سبکی وت تبے دینت۔ تب راجی سپت وہیل کاری یے انت۔ گوں ہر مردماگوں کپیت۔ 
طبعے بہم رساں کہ بسازی بعالمے 
یا ہمتے کہ از سر عالم تو ان گزشت
	میر گل خان نصیرؔ ئے جندے او ذات ئے تب گوں عالما بقول علامہ اقبال ہر دوئیں رنگا ما دیستگ آں ۔ کہ آرا ستیزن بزاں مڑائی و جہدئے ہر وہداں توپی و ہمت ہست ات۔ او گوں مہلونک و عالما’’سازن‘‘ ئے بزاں گوراہاں ہم کوپگی آتانکہ شت ئیے کرت آرا حوصلہ دی ہست ات۔ بلے آئی شاعری کشیتگیں کارچے ات پہ جبرو جور ، ظلم و زوراکی آ۔ آئی ودی کاری تب۔ بہہ گوریشاں وشاں نہ بوت کہ خلق خدا نا وش ۔ نادراہ ، لوچ و لنگڑ ات انت۔ 
	ماکہ زانتی بوت او اسکول و مدرسہاشتاں ۔ تہ پاکستان جوڑ بوتگ ات ۔ شعر ولاڑوگاں مئے لیڈر جناح انت۔ سکھانا دست کناہ انت۔ او پاکستان زندہ باد او جناح زندہ باد ئے نعرہ و کوکار اولی رنداں مئے گوشاں کپتنت۔ بلے میر گل خان نصیر وتی چم ہما وہداں پچ کرتگ ات انت۔ کہ انگریزانی حاکمی ئے رو چ شہ شگر با درکہت بلے مگر بانہ بڈئت ۔ آئی راجی زانت ، سیاسی زانت اولوزانکی تب ہما دورے وتی پیمیں وہلے ات ۔ کہ ماں نصیرئے شعر و شاعری ئے اندر ادرنگاز نت من اے آشوب رنگیں اُستمانی شاعر دیست اول آروچاں من ہفتمی جماعتا وانگا اتوں ۔ او گوں وتی عاریفیں پتا تربت ئے ریسٹ ہاوسا ہمرائی آشتگ اتوں۔ کہ آپہ میر غوث بخش بیزنجو و آئی گندئگا منا گوں وت برتگ گوں۔ مئے زمستان ئے چھٹی ات انت۔ ماتربت ء شتگ ایتیں ۔ منا بس ہمینکہ یات انت۔ کہ دوئیں واجہ کار برانڈ ہانشتگ ات انت او میر گل خان وتی ریشاں تراشگا ات ۔ ماتاں دیرا ہموداں بوتاں۔ واجکاراں گپ و تراں الما کرتگ ۔ مجلس و دیوان ہم بوتنت۔ بلے منا ہچ گیر نہ انت۔ پدا دوہمی رنداں من کہ کوئٹہ یا کالج ء آہتوں ۔ گونائی ملاقات بوت۔ آئی شعرانی اولی کتاب ماں بلوچیا گُلبانگ شنگ بوتگات۔ ماہتاک بلوچی کہ آرا حدا مرزی آزاد جمالدینی درکنئگا ات۔ مارا اولی رنداں گوں بلوچی نبشتہ کرتگیں لوزو شعراں پہ جاہ یاری کرتگات۔ او اے اولی کتاب ات ماں بلوچی شاعری ء کہ من دیستگ او ونتگ ات۔ وتی شہدیں ماتی زبان ء نبشتہ رنگ ہمے دوئیں واجکارانی مامنت وار بوتیں۔ اوتاں زیند استیں ۔ واجہ گل خان ئے اے دورئے شعرانی تہا غالب و اقبال ئے رنگانی گیگانی ئے حدا تاں است ات۔ اوبازیں غزل و شعرانی باز جوانیں رنگیاماں بلوچی ء ترینتگ و بلوچی شعرانی تہا آورتگ ات۔ 
	بلے رندا کہ ریڈیو پاکستان ئے بلوچی شنگ وتان کہ بنا بوت ئنت اولی رندا کراچی اور پدا کوئٹہ ہا۔ گڈا کہنیں بلوچی شعراں گوشندہ و صوتیاں نڑوسا زگراں بازیں جوانیں خزانگے گوں وت آورت۔ او میر گل خان گوں کلاسیکی لوز و شعرا درسی و راستی بوت۔ او پدا دت ہم ایشانی چینگ و نز آدرگ ئیے بنا کرت۔ گڈا آئی شاعری ئے رنگ، تب و زوان ئے رنگ ہم بدل بوت انت۔ آئی شاعری ئے مہلونکی رنگ و موضوع پیسر مں آئی ’’اُردو کلام ئے ‘‘ تہا ہست ات۔ چوش کہ آئی ’’ راج کرے سردار‘‘ ئے نظم انت۔ 

	بچے رورونین گنوائیں 
	بوڑھے دردرٹھوکریں کھائیں 
	بھیک ملے نہ اُدھار …………رے بھیا۔
	راج کرے سردار …………
	بھوکی ننگی قوم بیچاری
	گھر گھر ماتم گریہ زاری
	لینے کو سردار بیگاری ۔ رے بھیا
	راج کرے سردار 
	جھگڑا ڈالے ۔ پریت منائے 
	بھائی کو بھائی سے کٹائے ۔ 
	دولت دونوں ہاتھ لٹائے 
	رشوت کے انبار۔ رے بھیا
	راج کرے سردار۔ 
	پاک وطن کی ریت نیاری
	بھوکی ننگی جنتا ساری۔
	سن کر جھومیں دھن کے پجاری 
	روپوں کی جھنکار۔۔۔رے بھیا۔
	راج کرے سردار۔
	گوں ہمے ہم تراناں کہ آئی بلوچی کلاسیکی شاعرانی زبان ، ڈکشن و شبیں و چہر آوار کرتنت۔ گڈا بیورغ، جام، او فاضل ئے رنگاں آئی وتی چی بلوچی شاعری گوں ہماوانی ساہیل ، ساچاں، پیتاپ و مہتاپاں در نزینت ۔ گوشنت کہ جام درّک ، میر نصیر خان ئے دورئے وشگوشیں شاعرے بوتہ او اے دی گوشنت آئی ہمے مزین خان ئے دیوانا جوانین شعر پربستہ و دپ گال کرتہ۔ بلے جامؔ ئے تنے وہدی دست کپتگیں شعر و پرابندانی تہا نہ خان ۔ نہ آئی دیوان و دربار او آئی مڑائی و مڑاہانی ، سوب و سوب گیریانی ہچ پیمیں شرّیں یابدّیں گالوارے یا حالورے گوں انت۔ پمیشکہ مردم گوشت نہ کنت۔ کہ پہ جاہی و راستی جام درّک د رباری شاعریے بوتہ یا نہ بوتہ۔ او ایشی ہم زانت نہ کنت۔ کہ آ نصیرخان ئے دور و نوبتاں شعر پربستہ۔ آئی شاعری مہرانکی ماہکانی و تیرماہی ہورگوارانی کندوکیں گروکانی نشک و کندئگانی پربندیں ہنچیں جوانیں درانگازی انت کہ پرائی نامادر باری یا دربارا گوں پر بندگ منا شات نہ بیت۔ کہ آئی نہ خانا پہ توصیفی و سپتی شعر یے گوشتہ او نہ پر بندے ساز کتہ۔ 
		اتکگ ئنت کندانا گروک د وشی 
		اژکیہبوی و جلگہ ئے پارا۔
		نکش دوستانی داتگ ئش مارا
او پدا چوش گوشگ 
		جی سمیں تہ بے پولا بہشتی ئیے 
		اچ لطیفانی پلوا کائیے
		گوں گل ئے دیما میل کتے د وشی 
	یہ ہر دور زمانگ ئے شاعر ئے شعر بہ بنت ۔ آشاعری دپترانی اندرا وتی نام ئیے ۔ وتی ہندئیے او وتی شان ئیے دار انت۔ آوتی دور آواناں نامدار نہ کنت۔ آوتی دور ا وت وتی ناماکن انت۔ آرا نامدار کن انت اوتامدار ہم کن انت۔ حافظ بہ بیت۔ کہ جامؔ بہ بیت ۔ ہر دوکاں گوشتہ ۔

گالوں کشتگاں
دروں سپتگاں۔ 
لالوں پتگاں۔ 
	اولی آرنداں حافظء ہمے گال فارسی آ پربستگ انت۔ او دوہمیا بلوچی آ گشتگ انت۔ بلے عہد ہر کسی وتی انت۔ رنگ ہرکسی وتی انت۔ شعرے شر رنگی ، وش تواری وش مارگی ئے مار مہرگ ہرکسی وتی انت۔ ہمے پیمامیر گل خان نصیر ئے وتی جندئے رنگا اے عہدی شاعرانی شعر زبان و زیمل ئے وش رنگی و وش تواری ئے ضرور دینت۔ بلے آوتی جندئے رنگ، وتی جندے توار ، وتی عہدے زنگ زارہ ذگردراہ آوتی جندیگ انت۔ کہ اے دراہیں ودی کاری سیالیاں وت درا کرتگ انت۔ پہ وت کرتگ انت۔ پہ وتی عہدا کرتگ انت۔ پہ وتی قوما دیما آورتگ انت۔ پہ وتی وطن و گل زمین ئے درداں پربستگ انت۔ 
	مئے شاعر اُستمان میر گل خان ، قلات ئے خان میر نصیر خان اوّل ئے مزین’’ مدح خوان و عقیدت مندئے‘‘ بوتہ۔ آوتی قلات ئے خانانی تاریخ ئے (کہ آرا تاریخ بلوچستان گوشیت) تہا میر نصیر خان شہ درستاں مزن شان و وش نام تر انت۔ او حالینی ہست انت۔ ہمے جام درک کہ شاعر ئیے او ہمائی دورئے ہچ چوشیں تران نہ کنت۔ کہ آ نہ تاریخ سازانی داستاں آورتگ انت۔ او نہ کہ تاریخ ئے آماچانی بے وسی و زارہ آئی شاعری ئے ترانی درانگاز بوتگ انت۔ کہ آئی ودی کاری ئے وتی جندے جہانے آباد کتہ۔ او ہمائی تبا آئی شاعر یار دوم زرتہ۔ او شعراں ئیے برکتہ۔ بلے شاعر میر نصیر وتی داستانی بیانان گوں خان نصیر ا گوں انت۔ آئی تاریخ سازی ئے دراہیں کار و کار پداں ساڑائیت۔ آئی ناما وتی تخلص کنت۔ او آئی دورے شاعر ا وتی وابانی ہمزار کنت و چوش گوشیت!
دوشی من وابا دیستگاں
لاڈانی جامیں درک آ 
توتی زبانیں شاعر آ 
اوشتاتہ من در چکے ئے بنا
در چک چو چتری سایگ ئیت
شاہئیے ماں چاریں قبلگاں
برزماں عرش ئے گنگراں 
چیرا سیاہ آ پے بہیت۔
سیاہ آپے شہد و شکلیں 
نشتنجہ ئے تحت ئے سرا 
فرش انت گوں بوپاں بخملّیں 
…………………………………………………………
وش وش سلاماں عرض کتاں۔ 
وش آہتوں گوشتگ درک آ
حالاں جہائیے پول کتگ 
گوشتاں’’ جہاں ویرانگ انت
سُھر وتلااش سوہتگ انت
مردم گوں زراں تول بنت۔
نیے پہ حیا وزانگا
نیے پہ وتی علم و ہنر
اے دراہ بہائیگیں شے انت۔
زردارش پہ بہا گر انت
علم ئے چراگھے ہر کجا
داناو زانوکیں سرے
علما بہا یا پہ مدنت 
آ چوکہ شام پنڈیں فقیر
یا چوکہ کاری بزگرا
لوچ و شپادیں شوانگا
پہ لنکگان محتاج بیت
گردیت و دنتاناں درشیت
سرمایہ دارانی سرا۔
حونانی چوشنت چو زراگ
چوگرک و پاگاساں زری
وارو غریبانا ورنت۔
اچ ھون و ہڈائش پہ وت 
تنگہ تلاہاں مُچ کننت‘‘
گوشتاں کہ ‘‘ حاکم من جہاں
سرمایہ دارنت حون وریں 
ٹاہینگائنت روچ و شپ
کارجاہاں ماں جنگی جہاز۔
چیر آیگی بڈّی و روت 
سوزیں زرے جنگی گھراب
میزیل ئے بمباں دیر زدین
گوں ایٹم ئے جوریں سلاح
…………………………………………………………
ظاہرا پہ امن ئے حاطرا 
باطن وتی لاپ سیریا
ماں داتگ انت آسے لداں 
من ایشیائی ملپداں 
سوچنت غریب و بزگاں 
وت نشتگ و عیشاں کنئنت
’’باریں‘‘ ! بگوشتہ شاعرا
موجانی جامیں درّک آ
من اشکتہ ووت دیستگاں 
ماہے رواں اچ گل زمین 
کایاں گروکی پلپٹاں 
برزاپہ عرشی کنگراں!
انسان گوں عقل وزانگ آ
چوشیں کمال ئے واجگ انت۔ 
چوں بیت چو حیواناں لدئے 
دپ جنت وتی باہندگاں۔ 
حونانی تنگیت چو شراب 
شہرانی سوچیت جلگہیں 
اچ زانگ ئے حدادرئنت‘‘
عرض کتوں من پہ ادب 
ہر دینکہ انسان ئے دلا 
جاگپتہ ذاتی جائیداد 
میراث و مڈّی مال وزر
حرص ئے مرض کپتش پدا 
ہیل کن انسان شاطرین 
لٹ و پل ئے علم و ہنر!!
…………………………………………………………
’’مارکسء پہ نوکیں عالما 
پیغبری کارے کتگ 
بنداں غلامی ئے پروشتہ
شوں داتہ انسان آ پدا
براتی و امن ئے راہسراں 
دنیا ے مزدوراں یلیں 
یکجاو یکمشت بہ بت
پہ بیڑیانی پروشگا
مزدور ہچی بانہ دنت
بیداچ وتی دست ئے کڑی 
من لینن ئے سرداری آ
ٹاہینت بہشتے ماں جہاں
پاک چہ پُل ولٹّ ئے عذاب 
میر وامیرانی عتاب 
پاکیں ارس ئے سرزمین 
وار و غریبانی پناہ
دنیاء امن ے پاسباں‘‘
برچ کندیتگ دُرک گلیں 
اچ قوم و اچ ماتی وطن 
چوں چوں کتگ دور و زمان؟‘‘
گوشتاں پہ ناکامیں دلے 
’’دوراں بلوچ دہلینتگ انت 
مُلکا پہ رباداتگ انت
نیں نشتگ وارساں شلنت 
کاراں گوں گپاّں در برانت
توکل پہ اُوشناگا نہ بیت
سھوریں گورمانی رہا‘‘
’’پہل کن‘‘ گوشتہ درکا
شعروزبان ئے واجگا
’’سنگے اگن چاتا کپیت
قرن ودراجیں مدتے
آپ شلان ہیرت نہ بیت
ہنچو بلوچ دردانگیں
دور و زمان ئے پیہناں
لیگار و دھنزین نہ بیت
چو سھور و الماسی مسال 
زنگیں چہ نمبیاں نہ بیت
الماسنت پہ لاپا کشیت
زاناں کہ ورنا ننگریں 
روچے چہ لوگاں درکپنت
بندنت رندی پلوان 
گوں سرمچاریں سنگتاں
شرتاں گوں ہیسی چوٹواں
پر حقاں اولسیگیں جہ جننت
سوبار امسک و عنبرین
کٹنت پہ وشنامیں وطن‘‘
وابا چہ بست بیتگ منا
نئے جام ونئے ماہیں کج ئنت
جیل ے سیاہیں کوٹھوانت
بیلاناں گینارے پرنت۔
	واجہ گل خان نصیر ء اے دراجیں نظم ماں قلی کیمپ کوئٹہ یے ذیل ءُ اذیت جاہا۔ اگست 1959ء نوشتہ کرتگ۔ اے ہما وہدانی درانگازے انت۔ کہ میر غوث بخش بیزنجو، میر گل خان نصیر و دگہ بازیں سیاسی سروک و کارندہ ایوبی مارشل ئے ذیل ءُ زمزیلاں پیڑاہگ بوتنت۔ کہ خان قلات میر احمد یار خان۔ پہ وتی قلات ریاست ئے بحالی ئے جہدانی ڈوبہہ ء دزگیر بوت۔ میر نوروز خان زرّک زئی گٹ و گرانی سرا قلات ئے بیرق بُرز کت و یاغی بوت۔ آرا قرآن ئے مان زمائیاشہ کوہسراں ایر گجگ بوت۔او پدا آرا گوں ہفت برنگیں و رناہاں پاہواں گُٹ گیر کنگ بوت۔ میر ئے سنہ شہ پاہوئی گُٹ گیریاں سر گوستگ ات۔ آراتاں زند بندی جاہا دارگ بوت۔ اوشہ اے قبسا آہما وہداں دراہت آئی روح ئے بُلبلا بال کرت۔ ظلم وزوراکی ئے اے داستاں دراج انت۔ بلے ہمیشی میر نصیر ئے فکری و شاعری جوزہ ہر وہداں زندگ داشتہ ۔ واجہ وتی اے گالانی تہا شہ مارکسزم و بلوچ ورناہاں بازاُمیت داریت۔ او آ شہ جام ء درگالیں دلا دراہتگیں دریں بیاناں و تی اُمیت وسروکی آ چوں درانگاز کنت۔ کہ گوشے بلوچ سنگے ئنت۔ ماں چاتا کپتہ۔ چاتا کپتگیں سنگ شہ آپ ئے شلاں ہیرت نہ بیت۔ او پدا گوشیت ہمے پیما در درنگیں بلوچ شہ دور و زمانگے دنزولیگاراں وتارکیت و پشت کپیت۔ او پہ اولس ئے حقانی گرگا جاہ جنت۔ او پہ وشنامیں وطن ء مسک و عنبریں سوبی وشیاں کاریت………… بلے شعر کہ کٹیت۔ آشہ واب ء پاد کیت یا بست کنت۔ تہ گندیت جیل ئے سیاہیں کو ٹھوانت۔ ایندگہ بیل و ہمبل واب انت او آہاناں گرارگے پر انت۔………… بلوچ سیاسی جدوجہدانی تاں روچ مروچی حاصل ہمیش انت۔ سنگ چات ئے بنا انت۔ زِلوچاتا کپتہ۔ شیمازو شاہار دوئیں اوداں سر نہ بنت۔ کہ بزگیں شاعر نویسندہ ، کارندہ ، آجوگر ، دراہ نہ زاننت۔ کہ گوں قوما وفا راست انت یا کہ گون تمن ئے سردارا وفاداری صدق انت۔ ورنا پادآہتنت۔ رندی پلوش دی بستنت۔ ہیسی چو ٹوش زیاں داتنت۔……………… بلے نیٹ ہما چات ، ہما سنگ ، ہما لُکیں شیماز ہما کسانیں شاہار، ہما ہشتر ے بے مہار ، نہ راہ، نہ منزل نہ نہ راہ ئے سنگتی او نہ منزل ئے ہمکاری ۔ کہ ’’وابا چہ بست بیتگ منا= بیلاناگیناّرے پرنت۔ ‘‘



زردء غم جتیں بولان

پہ ہوشاماں ترہیت ٗ بشامیں زردئے غم جتیں 
کپنت بیرو سرپنت دمبال ٗ او سبزیت سرمگیں 
عطاء شادا حیالانی ٗ نیلیں آزمانا ء سیاہ تہاریں ٗ جمبرانی ٗ گرند و گروک ئے دوچاپی دیست ٗ آرا گدان نندیں بلوچ ئے عاقبت چو سرمگیں بولان ء دیما آہت آئی مار ات کہ صداں سال ئے ٗ بے وس و بے بہریں بنی آدم و بولان دوئینانی دل ئے تن آپی یک پیم انت کہ پہ بشامی جڑانی گورتگیں ہورانی شلگا ٗ آوانی ہوشام نہ ترہیت ٗ اے ہوشاماں وت ہوشام ترہینیت ٗ چوش کہ بولان ئے سرانپت کپنت ۔ بیر شلنت د مبال سرپنت ۔ بلے انگت بولان سبز انت کہ بیر بلوچ ء ناں دو صد سالان لسہیں آہویے دو دنتانیں ۔بیر نہ بِیرا سُہت کنت او نہ کوہیں بولان ء آس دات کنت ۔
من اگن درچکے آں دئے آس منی بالادء 
بلے پہ نپتے ء کو ہے بہ سچیت چوش نہ بیت 
	عطا تو راست گوشتگ ات ۔ شاعر ئے راستی ٗ ودی کاری ءِ راست انت آئی کہ گوشت من راست اوں ۔۔ ھمے راستی ء آرا پاہو آں گٹ گیر کرت ۔ آئی راستی انگت برحق انت ۔ ہچوکہ مرگ برحق انت ۔ بلے آنہ مرتہ ۔ کہ راست نہ مریت ۔ ن ۔ م راشد گوشیت اسرافیل مرتہ ۔ اسرافیل ءِ مرگ ءِ موتک ء ہرکس وتی پیما پر بندیت ۔ منا پہل کن ات کہ پربند پہ نوکیں نوبتاں انت ۔ اومن موتک ء پربندانی گپاں جنیں ۔ بلوچ مات ء گوشتہہ من موتک ءِ بدل ءُ ہالو کنیں ۔ منی سالونک ء پہ وتی باہوٹ ءِ گورم ء وتی حیسی ایں سر داتہ ۔ بلے نوں بلوچ ء باہوٹ ءِ دارگ یلہ داتگ او قول ءِ پلگارگ آئی چو پولنگ ء پہک کرتہ ۔ کہ بنی آدمی ’’بِیر‘‘ نون ’’راس کوہاں‘‘ آپ کننت کہ کینگ شہ دلاں کنزتگ انت ۔ او آپانی شلاں سنگان ء ہورت کتہ ۔ بولان ء ھار درستان ء ’’سار‘‘ کتہ ۔ تو راست گوشتگ ات کہ 
زمین جمبن ئے حدا بندانت چوسالی ٹپی ء نالیت 
بنی آدم گوشئے زوراکیانی ٗ بے وسین بولان 
۔۔۔۔۔۔۔۔۔۔۔۔
عطاء تووتی شیئر ساہ کندن ء تہا گوشتگ ات 
ــ’’من چو زمین جمبانی قہریں نیت ء پیداور آں ‘‘
او 
تو چوبدل زرتیں زبان ئے منتا بے باورئے 
	چے باوری انت اوچے بے باور انت ۔ قول ہمایت ۔ کہ مرید ا شئے اش کرت ۔ او بدل ہما انت کہ بالاچ ء گپتگ انت ۔ نون وام و بدل ء ماس و پس مرتگ انت ۔ بدل ہر کس زوریت ۔ بدل پچ نہ دنت ۔ قول باز کننت او قول ء تہا کیل ہم کم نہ کننت ۔ کیل ئے سرا پہر بند بنت ۔ او وتا سوبی لیکنت کہ گل خان شت ٗ توشت ئے ٗ مراد شت ٗ دراہ بے مراد انت کہ اسرافیل مرتگ ۔ من اسرافیل ئے موتک ء جنیں کہ ن ۔ م راشد ء آرتگ ا ت ۔
مرگ اسرافیل پہ آنسو بہاؤ
وہ خداؤں کا مقرب وہ خداوند کلام 
صورت انسانی کی روح جاوداں 
آسمانوں کی ندائے بے کراں 
آج ساکت مثل حرف ناتمام 
ریگ ساحل پہ چمکتی دھوپ میں ٗ چپ چاپ 
اپنے صور کے پہلو میں وہ خوابیدہ ہے 
اس کی دستار ٗ اس کے گیسو ٗ اس کی ریش 
کیسے خاک آلودہ ہیں 
کیسے اس کا صور اس کے لب سے دور ،
مرگ اسرا فیل سے 
اس جہاں پر بند آوازوں کا رزق
مطربوں کا رزق اور سازوں کا رزاق 
اب مغنی کس طرح گائے گا اور گائے گا کیا 
سننے والوں کے دلوں کے تار چپ 
اب کوئی رقاص کیا تھر کے گا ٗ لہرائے گا کیا 
بزم کے فرش و در و دیوار چپ 
فکر کا صیاد اپنا دام پھیلائے گا کیا 
طائران منزل و کہسار چپ 
اوعطا گشیت 
کوہساروں کی عطارسم نہیں خاموشی 
رات سوجائے تو بہتا ہوا چشمہ بولے 
	عطاء تو ہم راست گشت ٗ اے شہ اسرافیل ء مرگ ء پیش ء گال انت ۔ صوراسرافیل بے تک توار انت ۔ کہ آوت و اب انت ۔ آئی پاگ آئی گلالک آئی ریش درادہ نزین انت ۔
ماجنے ویراں گونگ ء دیستہ 
کہ رنگ ئے چو آسانی پراں بیتہ 
ہمے ویراں گونگیں آسانی پراں رنگیں سیمک کہ ماران ء کمیں کوہ ء ٹل ء 
استین ء گندیت ۔ آئی استین و پیاپیں ترو نگل گواریں رژن ٗ نتھا ء پاگ ء گندیت 
	کہ پر آئی چن ء نتھا مہیمان انت او نیٹ آئی مرتگیں حون ء راجون مان کنت ۔ آئی ہمبوئیں گلالکاں من جیہڑاں ماریت ۔ او ودی کاری ء راستی ء را ۔ فکر و خیال ءِ مرگانی بانزلاں دنت ۔ آوان ء شپانی نیم بالانیں مرگانی رماں گون کنت او بالاچ ء کمان ء تیرانی ہم رنگی ء دنت ۔ بلے نون نتھا وت کہ مہیمانی حرجان بیتہ ۔ آئی جون ء رانہ سیمکی شعر او نہ بولان ء کوہ سار ء چمگ ء شہ بے تک و تواریاں من توار ۔ طوفان و زند ء سنداں پرینت کننت ۔ کہ سامری ء وتی نل زرتہ او ہرکس و ناکس ء راوتی ساحری و سہرانی ٗ سہر و تریپروشک ء گواتانی بندی جوڑ کتہ ۔ توگوشت ئے ۔
امبروز ء گراں ہابندیں آشوب 
عاقبت اوبادگاں پہ ساعت انت 
ساہ کندنئے
	من تئی مرگ ء رند ٗ تئی کتاب دیست کہ پیسرا آئی نام تو ساہ کندن کرتگ ا ت بلے چاپ بوئگا رند آئی سری پوش ئے سیاہیں دامن ء ساہ کندن بدل بوت پہ رو گرؤ ۔ ماہ گر ا اور روگر ٗ چووہدی اسرال ء انت کہ برے برے کاینت و زوت رونت ۔ بلے ساہ کندن ٗ او تئی ساہ کندن کہ آئی چم پچی و بے واکی ء را زبان است ا ت ۔ اگن چم یے بہ بوتیں پہ گندگ ء او گوش بہ بوتیں پہ اشکنگا ۔ راستیں ٹوک ایش انت کہ مرچی ئیں آشوب ء گرانی و باہندگی دوئیں خدا وتی مال کرتگ انت ۔ او پہ عاقبت او بادگاں ٗ ساہ کندن ء بے واکی شود ء وانک ء گوں ہنچولچتہ کہ بنی آدم ء گناہ گوں سیاہیں سنگ ء وتارا موشتگ انت و آرا وتی سیاہیں رنگ اش داتہ ۔ (چوناھا اے سنگ اصل ء سیاہ نہ بونگ ) تئی مارگ تکا و راست ا ت ۔ آوھدی کہ تو گوشت ۔
گند قہر و مہر ء آدمی گستائی ء
ارواہ ء چیہانٹاں سرازرتگ جہان 
کرانت تئی گوش او منی گنگ انت زبان 
کری و گنگی ء اے جہان ء ارواہ ء چیہانٹاں کس اشکت نہ کنت گوشت اش کہ تو صوراسرافیل ء بہ دمبے آشہ و اب ء پاد نہ ئیت ۔ نون اسرافیل ء صور ء دموکیں واجہ ء ریش و بروت ماں حاک و دنزاں انت ۔
	توشہ زوراک ء پول کتگ کہ 
؂ تو پہ سرانی گڈگ ء زند ء حیالان ء کشئے ؟
مروچاں آہاں سرانی گڈگ یلہ داتگ کہ بی برگ ء گہگیریں سر ٗ گراناز ء وداراں جک نہ انت ۔ او شاعرنہ گوشیت ۔
کئے منی گہگیریں سراگڈیت 
من حریری تحتگاں درنجیت 
نون گہگیری پہ گوات گیری سنداں اتکہ و پجتہ ٗ او گوات ء سامری او شے ہول ء نل و شیپول ئی سحرء ء بے ساری ٗ چورو گریگ ء گیپت ویلہ دنت ۔ پہ اے پیمیں گپت وداداء ’’دارورسن ئے ‘‘ ء ’’برپا‘‘ کنئگ بے سیت انت ۔ داد و دہشت دیان ء در ء درگوشیں غلام انت ۔ کہ چو حضرت سلیمان ء جناں ٗ ہر بند ابوج ایت او ہر مرد ء دروہیت ۔
ہمے دروہوکان ء کہ ماوشما آدمی ذات ء رستری جاہ ء دیست انت ۔ تہ تو بلوچ و رناھان ء اے پربند دات ۔ 
		آدمی ذات ء اے رستری جاہ ء 
		ہر کوہ ء پشتا لدیگے 
		من وتی پسگاں زارو چیہالاں 
		بیاات کشاں
		اے لدیگاں 
		قرن ء قہریں پلنگ انت منی چمک 
چونیں سدکی یے ات ۔ چونیں جزمے ات ۔ منا شری ء یات انت ۔ کہ ویت نامی ورناھانی ہمے پیمیں استمانی پربندے ات ۔ توشہ ہمائی وتی بنداتی لیکہ زرت آرا حیال ء اے ماروکیں دروشم و شہم دات ۔ مادل ء جزم اتاں کہ بلوچ ورنا قرن ء قہریں پلنگ انت او آکوہ پشت ء لدیگاں آپی سنگاں رسنینت ۔ ویت نامیانی چکانی قومی صوت ء آہانی قومی گراں باہندیں آشوب ء راء ۔ سوبی کرت ۔ او عاقبت اوبادگان ء بے واکی پاہو آں گٹ گیر کت کہ آہانی ہر تیرو گونڈلء قومی آجوئی ء حیال باہندیں ماروکیں دروشم و شہم دات ۔ شہ ورناھانی باہڑاں درکیت و تہاری ء سیاہ شپیں شپ چران ء ٗ من گارو گمساری بانڈماں پرینیت ۔ آہانی جہد ء را ٗ لیکہ ءِ آہنی باہڑانی زورو زکت گون ا ت ۔ آئی سروک تری سیاسی اتنت ٗ فوجی اتنت و انوکیں و و انند ہیں ورنا اتنت دراہ وتی استمانی سیاسی گل ء زمزیل ء ۔ چوپاکیں تسبیح ء دانگ ء پہ محکمی و صدق ٗ کماتگ اتنت کہ آہانی بندیک شہ ہر ساد ء محکم و مہرات ۔ او درستاں اے ساد ء را چوخدائی ساد ء پیما پہ ترندی داشتتگ ات ٗ کہ آراستی ء راہ ء سرء اتنت ۔ آ وھداں آدراہ چون اے قرآنی آنی ء گپت ء و عنصتمو باالحبل اللہ جمیعاً ولاتفرقو ء پیما چومومن ء یکوئی ویک جاہی ء ساد ء گرانیں سنگ ء چیراوتی دست اش داتگ ات او ہچ بر ناپتاکی گوتاں آوانی پتر ء راوتی آماچ نہ کرتگ ات ۔ نانکہ آہاں یک جہانی حاکم ء را ۔ آئی جند ء جہان ء ۔ تیلانک نہ دات او تاریخ ء ڈوبرا شہ وتی حون ء لیکاں ٗ آجوئی ء بانوری ء گیوار ء ابدمانی ء کلکشاں شنگینت ۔ ہماوان ء کرزیت کہ بگوش انت ۔
تاں عاقبت است انت منی گامانی رند ٗ 
تاں زند بیت روک انت منی حونانی لیک 
بلے بقول انگریزی ء شاعرئیگ ء ’’منی قدح ء رانصیب ء دگہڈولے ء پر کتہٗ منی راہ درگندیت۔ 
کینگ و کست ء جمبرانت ٗ نپت شلیت و ہارکنت 
وائے گدان ء نشًگیں !؛ گوات ء کنئے اسپروتی 
اوتوئے شاعر گشئے 
آہن پہ آس موم بیت ٗ آپ نہ بیت دل تئی 
اومنی مہرء و شنیاتک ! بیاواھگاں بہ بروتی 
وشنیاتکاں ۔ دیر انت کہ وتی واھگ برتگ انت ۔ ہمے واھگانی ویل ء ورناء
استمانی صوت ء بدل گونزلگانی طفل ء نازینک کرت ۔ او شاعر عطاء شاد ء بلوچی شیئر ء 
گل زمین یلہ دات ۔ اردو دامن ئے گپت ۔ ورنای ء جزم ء جاہ پیری ء ’’لوری ‘‘ اے پیما نازل بوت ۔ آدمی ذات ء رستری جاہ جاہ ء را زند ء جنگل ء ماں پوش ا ت ۔
		زندگی کے جنگل میں
		سوروں کا غوغا ہے 
		جانے کتنی مدت سے 
		میرے شیر بچوں کو 
		نیند بھی نہیں آئی 
آدمی ذات ءِ رستری جاہ ء لدیگانی گاروگمسار کنگ ء جزم بدل بوت تو قرن ء قہریں پلنگ ء جاگہ ٗ شیر زادگاں چون پہ ہلو ہالو گپت او سورانی ہاؤ ہو ء۔شیر زادگاں ٗ بے واب کت ۔ اے بے وابی ہاؤ ہو ء نہ انت ٗ ترس و رلرزئیگ انت۔
شب کی حبس گاہوں میں 
زخم زخم آہوں میں 
مرہمی کراہوں میں 
چپ کی دھند ھناہٹ ہے 
خوف خوف آہٹ ہے 
ہمے خوف و ترس و لرز ء را شاعروت ماریت و گوشیت ۔
	سوروں کی غوغا میں 
	سہمے سہمے بچوں کے 
	ننھے ٗ ننھے پنجوں میں 
	سرخ سرخ نیزوں کی 
	برق کڑکڑااٹھے 
او انگت صحبء امیت ء داریت ۔ شہ شیرزادگاں ٗ 
	میرے شیر بچے جب
	صبحدم جوان ہوں گے 
	زندگی کے جنگل پر 
	کتنے مہرباں ہوں گے 
گڑیتگیں طفلانی دست ء قلم ء بدل ٗ نیزہ کنئے ٗ آرا رودینئے او ورناء کنئے او 
چرآئی ماں زند ء جنگل ء رستری جاہ ء مہرو مہربانی لوٹئے ۔
ہر توم وتی دہل ء دنت ۔ رحم علی ء گوشتتگ ات 
	حیرانی تمن ویران انت 
	سیت گوں شکلیں جنگاں انت 
بلے اے رندی شکلیں جنگانی سیت ء پہ تمناں حیرنیارتہ ۔ توم اش بدبیتہ یا دہل اش بدل بیتہ کہ وشنیاتکانی ناشیریں تراساں ٗ ماں لدا آسے ماں داشتہ ۔ ہرکس شعت وششس کُشیں بالاچ بیتہ ۔ بالاچ ء قبر ء خدا چیگ مہ کنات ۔ آئی شک ابد مانیں لیکہ و خیالانی شک بہ مان آت ! چوکہ عطا وت پہ لالہ غلام محمد ء گوشتگ ات او من بند ء مروچی پدا آئی نام ء پر بندیں ۔ گورتنک انت ٗ تہار انت ٗ سک انت 
	روژنائیں حیالانی شک انت 
	راہ گوز 
	بیادل ء تہترین ء 
	آس کپتگ گہیں گل زمین ء 
(من اے نوشانک بلوچی لوزانکی دیوانا عطائے مرگ روچاروانتگ ات )




حُکمِ حاکم

واجہ بندیگ ء منا گوشتہ کہ بلوچی اکیڈمی، عطاشاد ءِ روچے دارگا انت، چیئر مین صاحب گوشیت، تو ہم چی ئے بگوش، واجہ جان محمد دشتی اکیڈمی ءِ پاگو اجھی ء ابید شہر ءِ حاکم دی است انت۔ حدا مرزی ایں عطاشاد ہر وھداں گوشت
حُکمِ حاکم مرگ عطا شاد
چونیں دل بریں ہم دپی اے انت۔ کہ حکم حاکم انت او مرگ عطا شاد انت۔ عطا دل ترک بوت او حکم حاکمانی وڈالی بوت۔۔۔
		دم پہ دما، روزردگاگندے
		چک جنے،
		اوسک منا ارمانی چارے
		ایر روان انت روچ، تئی دل ایر رچان انت،
		شپ پہ بے وانکی ءِ درنگا ایر دیان انت
		روچ وتی ہر روچی ایں ہلک ء جنزان انت۔
شپانک ءِ روچ، اوشپانک ءِ شاعر ءِ روچ نون ہچبر ہم دپ نہ بنت۔ شپانک ءِ روچ ، وتی ہر روچی ایں ہلک ء روت۔ بلے ۱۳؍فروری ءِ روچ پہ آئی شاعر ء نون دوبر درنہ ایت، آبے وانکی ءِ درنگا ایر شت ، او اے بے گواہی ءِ زرا بڑ ات بلے ہمے روچ ، آئی دائمی ابدمانی ءِ چیدگ انت کہ آ۔ آجو بوت۔ او نوں آئی گال ما فہم اتاں
		گوانک بدے وتی لسہیں گڑا (سک پلینتگیت)
		من وتی شیپل ء شنزاراں،
		ڈرّو ڈرّو ،راہ گران
		او عطا حالینی راہ گپت، چک نہ جنت کس ء نہ چاریت
		بیا تو کجائے منی سچکانیں حیال ء ِ اوتاک
		چم کدی بنت تئی ارمانی ایں دیر ءِ محرم
پہ ارمانی ایں ءِ دید ءِ ہوشاماں، زیروک کہ ابدمانیں زر ءِ باہوٹ او ابدمانیں دید ءِ دیداری بوت۔ گڑا ، رولہی ، سہریں چم، آچ ءِ گروشک، دست ءِ حنی ، ذگریں حون، کل پہ زرد ءِ غم جتیں بولان ء ندریگ انت۔ عطا آئی اے توار، شیپل ءِ شنزارگ ء راکئے نظر کرت دوستانی وش نیا تکی آں؟ یاں جوریں بدانی سہریں چماں، ہرکس وتی جواباوت زانت۔
گورنمنٹ کالج کوئٹہ ، ورنا وانندہ گل، بلوچی لوزانکی دیوان ، بلوچی اکیڈمی ، ماہتاک اولس ، شیر محمد مری، میر مٹھا خان مری، ملک محمد پناہ، حاجی قیوم ، امان گچکی ، کریم دشتی ، صدیق آزاد، صورت خان مری، من ودگہ بازیں دوست وسنگت کہ ہم دیوان بوتاں، تہ عطا ءِ شیرٔاں، قہریں زمستانی بیگاہاں گوشے ہتم ءِ آسمی پھلانی مستاگ دات۔ پھلانی بانک ءِ بچکند ء ، خمار دیدگیں بہا بدن ءِ بے مٹیں ہما شیئر بلوچی ءِ نوکیں دپترء را دات۔ کہ آشپانک ء رند بلوچی لوزانک ء ’’سنگ میل ئے‘‘ جوڑ بوت او عطاشاد ءِ شاعری ئے در فشوکیں چیدگئے ءِ صورت ء مانیت۔
اے دوئیں نظم عطا ءِ ورنائی، روژن ءِ تکائی ء دور ءِ شیئر انت۔ دوئیں شعرآئی ورنائی، نوک باہندیں، ودی کاریں ذہن ءِ او زوراکیں وتمردیں راجی زانت ءِ تچکیں وپدریں درانگازی ءِ بے مٹیں اظہار ء ابید ، ترندیں ہکلے انت پہ راج ءِ نابروبریاں او پہ ہچیں مورمانٹاں کہ شہ راج ءِ نگاہ ء چیرانت ۔ او عطا آہاں چودراکنت۔
		بلے آمور مانٹ، کہ پہ چیرواندری
		پہ ایوکی،
		پہ درو واریانی دست ایر موشیاں
		کہ سیاہ چکیں ،زری نمائیں مہپراں مرزگ ء انت۔
		پہ ارس گیری ہوس
		انار پھل رحتگیں انارکاں شہ ، تنی ایں نہ دیستگیں دل ء 
		تریہنگ ء انت۔
		دلوں سچیت وہچ نہ بیت
		او بیل ہمبلاں!
		ماکل تیروار تگاں!
		ماکل سہتگیں دل ءِ زہیر وار تگاں
		کجاں بہا بدن
		کجاں نہ سستگیں تلنگ
		ادا تہ بے بہا نیں ہر نہ سستگیں تلنگ بیت بہا بدن
		کسے پہ یک تنگ وکسے پہ ہزار تنگ
		او پدا کالج ء وانوکیں ورنائین شاعر، اردو زبان ء گوشیت
		یہ زندگی بھی ہماری ہمارے بس میں نہیں
		ہزار جبر کے آغوش میں سسکتی ہے
		یہاں پر چندہی سکوں کی خوش نوا جھنکا
		مجھے خریدتی ہے، تجھکو بیچ سکتی ہے
		چل میرے دوست ، اس شہر سے دیار سے دور
		فلک کے اوج سے افق کے پار سے دور
		دل اوں سچیت وہچ نہ بیت ،یاں کہ۔
		چل اس شہر سے دیار سے دور۔
اے یک پیمپا ، تچگ ودر روگ ءِ یا فراریت و Escapismانت او وتی جند ءِ وطبقہ ءِ بے وسی ءِ اظہار انت۔ بلے دوہمی نیمگا۔ راج ءِ بروبری وسربری طبق ءِ بالادستی، ظلم وزوراکی ودوتل ودوپوستی ءِ راست وحق ایں عکس دی است انت۔ اولی شاعر ءِ نزوریں psycheءِ برمش انت تہ دوہمی فن کاریں لوز انت ئے، گوں زند وراجی سیالیاں، دائمیں وابدمائیں براہندگی ءِ گوناف انت۔ ہمے گوناف کہ بدل بیت وراستیں وزندگیں قالب ءِ جون ء کپیت ۔ گڑا لوز انت آرا ساہ ماں کنگ ء پہ ’’ساہ کندن‘‘ ءِ لچھہ ء ، وتی لیکہانی اولاک ٹاہینیت ۔ آرٹ و زند ءِ جہاں ء نوکیں نمیرانیں آسے بالیت، کہ آدروگی ءِ رمبتگیں جوزہ ء برترینیت۔ او گوں حقیقت وراستی ء دیم پہ دیم کنت۔
ساہ کندن ءِ چم پاچی وبے وانکی ء استیں زباںئا چمے بہ بیت پہ گندگا
		گوشے بہ بیت پہ اشکنگ
		گند ، قہرومہر ءِ آدمی گستائی ء
		ارواہ ءِ چیہانٹاں ، سرازرتگ جہاں
		من چو زمین جمبانی قہریں نیت ء پیداوران
		توپہ سگاراں گپتگیں کوٹ وکلاتاں گلے
		من پہ پتی میراث وماتی گل زمین ء تلوساں
		من آدم ءِ او بادگاں
		مہرانی حقیں وارثاں
		شاتے کہ تئی زورا کی ء مرچی پدا
		زندءِ یلیں بچے جتہ۔۔۔
		توپہ سرانی گڈگا زندءِ حیالاناں کوشے؟
		پہ سندگا داشت کنے پل ء شہ بوتالانیا؟
		مرگ ء منی لوٹے، تہ ارواہ ء بکش
		کوش ء منی باڑا ئے، مہر ءِ واہگاں پاہو بدئے
شاعر ءِ گوں وتی ڈیہہ ، گوں وتی کلچر او بنی آدم گری میراث ء،سیالی دوستی او وفا چو درفشناکیں روچ ء روژنا انت۔ او آدر آمدیں حاکماں گوشیت، تئی بالادستی زندے یلیں بچے جت کنت بلے تو شات مہ بو ، کہ توپہ سرے ءِ گڈگ ء ، شہ راج ءِ دل ء ، زندءِ لیکہاں لوڑینت کن ایت۔ اے لیکہ نمیران انت کہ ماوتی ارواہ ء وتی ارواہ لیکاں، تو منی مرک ء لوٹے گڑا منی ارواہ ء بگش مہرانی واہگانی پاہو بدے ، تو بچے جستہ۔ 
		من موتک ءِ بدل ہالو کنان۔ او
		پہ مہرانی سروسربنداں
		من نوکیں نوبتے پرنداں
ہرراستیں مردم زانت کہ نیٹ سوب، بنی آدمی مہرانی بیت: چوکہ فیض صاحب گوشیت: مجھے یقین ہے کہ انسانیت جس نے اپنے دشمنوں سے آج تک کبھی ہار نہیں کھائی۔ اب بھی فتح یاب ہو کر رہے گی۔ اور آخر کار جنگ ونفرت اور ظلم و کدورت کے بجائے ہماری باہمی زندگی کی بنیاد ہی وہی ٹھہرے گی۔ جس کی تلقین اب سے بہت پہلے فارسی شاعر حافظ نے کی تھی۔
خلل پذیر بود ہر بنا کہ می بینی
مگر بنائے محبت کہ خالی از خلل است


غفار ندیم ؔءِ یاتانی نمیرانیں چہر

من ہفتمی جماعت ء وانگا اتوں۔ گوں وتی عاریفیں پت ء زمستان ءِ چھٹیانی گوازینگا کیچ وتیاب دیم ءِ سواد ء شتوں۔ تربت ءِ ہائی اسکول ء یاں واجہ حاجی عبدالسلام ءِ لوگ ء من گوں غفار ندیم ء اولی رنداں درستی وراستی بوتوں ۔ مئے بزرگاں گوں یک دگر ادرستی وراستی وسیاد ووارثی او کیچ وپنجگور ءِ روؤ آقدیمی اتنت۔ من آروچاں چریشاں یکے ء سئی نہ اتوں۔ غفارء ٹوپے سرء ات اومنا ہم ٹوپ یے سرء ات۔ منی ٹوپ سہُرات او سیاہیں آبریشمی بلے برات ئے پہ منی کیچی ہمسروآں اے ترک کلاہ ہنچو درا کرت ءِ کہ نوکیں چی یے ات۔ کسے ء منا گوشت ایشرا ہمدالوگا ایربکن ۔ چومنی ء سردراء بچکر ۔ منا سردرائیا گردگ لج کرت ءِ ۔اومنی خیال ء غفارء ھم سردرائی منی پیما دوست نہ بوت۔ آروچاں کہنیں روایت دوستیں خانوادہاں سردری پہ وتا مئیار زانت ۔ ھمے مئیار زانتی دوسال ء رند پہ میر دوست محمد ء مزنیں عیبے بوت او بے سوبی یے ء بدل بوت کہ مئے جندءِ دومیران وتی ووٹ میر دوست محمد ء نہ دات اوأشہ اسمبلی ءِ باسکی ء پشت کپت کہ آسردرا ات۔ سردرائی باز مرد ءِ راہم آوہداں شہ صددرانا درکرت کت ۔ نون کہ من چاریں کہ سرچیری منی وغفارءِ اولی ہوریں دروظاہری پوشاک ات۔ کہ مایک دوہمی ءِ سرادیست ۔ منا نون آٹوپ ءِ رنگ یات نہ انت ۔ بلے سہر نہ ات او سیاہ ہم نہ ات۔ بورات۔ بورک ات۔ کہ نیل ات ۔ من نزانیں ۔ من شہ غفارء دوسال پیش گورنمنٹ کالج کوئٹہ آہتوں ۔ کہ من پہ چہ حبراچرائی نُہہ ماہ مستراتوں، مئے اسکول ء سائنس نیست ات، بلے من فرسٹ ڈویژن گپتگ اودراہیں ڈویژنا اول آہتگ اتوں ۔ منا سائنس ء داخلہ رست بلے من سائنس ء پاس نہ بوتوں۔ او گوں غفارءِ پجی ء پدا آرٹس ءِ امتحان دات۔ او اے ڈؤل ءِ بیدء ہم سبق بوگا ما ہم امتحان بوتاں۔ آئی شہ کالج ءِ نیمگا او من شہ وتی جندءِ نیمگا امتحان دات منی نمبر شہ درستاں گیش اتنت، من کا لجا اول اہتوں۔ بلے منا رول آف آنرنہ رست ۔ کہ پرائیویٹ امیدوار چو باعزت زانگ نہ بنت ۔ من سک وش بوتوں کہ منی دوست غفارندیم کلاس ء اول آہت اواے شرپ حاصل کرت۔ اوتاں روچے مروچی آئی نام کالج ءِ عزت ءِ تختی ءِ سراکندہ انت نوں من آئی قبرءِ شک ءِ سراچے کندہ بکنیں من نہ زانیں کہ شاعرے نہ اوں۔ امیت ہوت ءِ نام ء غفار برے برے شعر پر بست۔ کروے چاپ بوتگ ات، بلے منا ہچی گیر نہ انت۔ کہ یاتانی ادیرہ پیراں سری ء ڈرینتہ۔ بادگیروکلات کہ ڈرنتگ انت۔ ادیرہ کجا پشت کپنت۔
غفار ء رافارسی زبان سک دوست بوت۔ آئی انٹرء فارسی ونتگ ات۔ او فارسی ءِ استاد انعام الحق کوثر وتی شاگرد غفار سک دوست داشت۔ کہ شاگرد ء استاد ء رامکران ءِ فارسی زبان ءِ شعر گوشوکیں شاعرانی بازیں گاریں وگوہریں گال داتگ اتنت۔ گل محمد ناطق ورابعہ خضداری او بازیں ذگری شاعرانی گال وگپتارپہ استاد پروفیسر کوثر ء مزنیں مڈی یے بوتنت او آئی ڈاکٹری ءِ سندءِ دربری ء پرائی جوانیں سیاہگے بوتنت۔ او چرے شاگردی واستادی فارسی زانتی ءِ وت من وتی ءِ غفارندیم کراچی یونیورسٹی ء شت وفارسی آنرزء داخلہ گپت۔ اوما ہمداں گورنمنٹ کالج کوئٹہ ء ونت۔ من 1962-1961ءِ معیاد ءِ بولان اسٹوڈنٹس یونین ءِ کالج ءِ وانو کانی سرکاری یونین ءِ نائب صدر گچین بوتوں۔ دوہمی سال ء 3؍اگست 1962ء بلوچ وانو کیں ورنا ہاں وتی جندءِ یونین یے جوڑ کرت۔ او آراورناہ وانندہ گل ءِ نام دات ۔ سنگتان منا ایشی اولی بنداتی پا گواجہ گچین کرت۔ من 1963ء تاں ایشی صدراتوں۔ تانکہ بی۔ اے پاس کرت وکراچی ء شتوں۔ غفارندیم ہم اوداں آنرز ءِ دوسال پاس کرتگ ماں فارسی ء بلے آئی آنرزیلہ دات او ایم۔ اے سوشیالوجی ء داخلہ زُرت ۔ اومن شتو ایم ۔اے انگلش ء داخلہ گپت۔ ہمے تو کامنا ریڈیوں پاکستان کراچی ءِ بلوچی ءِ حالاں شنگ وترجمہ ءِ ادارکی کاررسئت۔
کراچی ءِ وانوکین ورناہاں ہم وتی یونین یے ٹاہینتگ ات۔بلوچ اسٹوڈنٹس ایجوکیشنل آرگنائزیشن اکتوبر1962ء جوڑ کرت کہ آئی اولی صدر چنگیز عالیانی درچنئگ بوتگ ات۔ او غفارندیم ہمیشی بندوبوجی کمیٹی ء باسکے ات۔ اے سالاں کہ من اوداں سربوتوں تہ فتح محمد بزدار ایشی صدرات ۔1964ء کہ پہ عہدہ دارانی گچینی ء دیوان نشت۔ گڑا سنگتاں گوشت کہ ایشرانوں شہ بی ۔ ایس ۔ای ۔او ء بدل کنگ بی ۔ایس او جوڑ کنگ بہ بیت۔ مزنیں بحث وبُلے ء رند چوکہ منایات انت۔ غفارندیم نام ءِ بدلی ءِ جُنز دیما آؤرت وآراسوبی کرت او ہمے سال اکتوبر1964ء غفارندیم بی۔ ایس ۔ او ءِ صدر درچنئگ بوت او آئی رند 1965ءِ من بی ۔ ایس ۔ او ءِ صدر گچین کنگ بوتوں۔ بی ۔ایس۔ او ءِ تہا منی وغفاری سنگتی تاں دوسال ات۔ چھٹی کہ بوتنت۔ ہاسٹل بندبوت۔ ما ہوٹل ء شُتاں۔ بلے رندا کہ ماراڈالمیاءِ سیمنٹ فیکٹری ءِ پوریا گرانی جاگہے پہ باڑہ رست۔ من و آؤ ، صدیق آزات اوبرکت بلوچ یک جابوتیں۔ ماراپہ کن وورء دزرمان نیست ات باری باری اے کار کرتنت ۔ اے نوکین تجربہے ات۔ پہ مادر ساں۔ مئے جاک وکوکار، جسک وزہری ، نان نہ ورگ اوبازیں نزیکیں نوکیں وت من وتی رشتہ کہ اودان جوڑ بوتنت۔ تاں عمری منت انت۔ ہمے یاتانی مر مراکیں چراغ انگت بلغا انت۔ بی۔ ایس ۔ او ءِ کاردربری، دیوان وتنظیمی کار وتی جاگہ اتنت ۔ غفارجان نام بدلیں بی ۔ ایس ۔ او ءِ اولی پاگواجہ جوڑ بوت۔ ماسنگتاں آئی پا گواجہی ء سالانہ بلوچی دیوان کہ اڈدات۔ گڑا واجہ فیض احمد فیض ایشی شرپداریں پاگو اجہی کرت۔ او آئی اولی رندا’’کہیں نہیں ہے کہیں نہیں لہو کا سراغ‘‘ ءِ نظم ہم دیوان ء ونت۔ کہ آئی سرحال ’’یتیم لہو‘‘ ات کہ رنداں اے’’لہو کا سراغ‘‘ ءِ نام ء چاپ بوت۔ بلوچی شعری وسازی دیوان ء بندنی ناچ ءِ اولی چاپ ’’جی جی زرءِ بچاں یلینان‘‘۔ صدیق آزات ویوسف نسکندی ءِ دزکمکی ء پیش دارگ بوت کہ آرادیوان ءِ بہرزوروکاں سک پسند کرت۔ غفارجان، ڈاکٹر نعمت ، صدیق او من کہ ہر چاریں آں ریڈیو پاکستانءِ حالانی ترینگ ووانگ ءِ کارکہ تاں دوسالاں پجی ء کرت۔ ماپہ بازیں لوزوترکیباں معیاری بلوچی لوزوترکیب ٹاہینت او ترجمہ بلوچی زبان ءِ تب ومحاورہ ءِ تہا کرت۔ ما اے کارء روز گارے نہ زانت۔ بلکہ پہ بلوچی ءِ گہتری او گہتر یں درانگازی ء پہ وت فرضے لیکت۔ او شرپے زانت۔ نوں کہ مابے سروپادیں وباز رندان ء بے مانا وردمانا مئیں تریتگیں لوزو ترکیباں شہ سرکاری ٹیلی ویژن وریڈیو ء گندیں واشکنیں تہ مئے سرءِ مازگ چریت۔
ما وتراوت ڈوباریں کہ ماپر چہ درستیں لوزوتر کیبانی دفترے نہ ٹاہنت او ایشرا ادار کی ءِ بدل ء ادارہے جوڑ نہ کت۔ پارسی بان ء پہ ہنچیں حبراں گوشہ ’’مشتے کہ بازاز جنگ یاد بیا ید بر کلہے خود باید زد‘‘ اے مشتے نہ انت۔ بلکنہ شہماتے انت۔ کہ دراہیں بلوچ زبان ءِ دیما ہر روچ وہرد مان ماں آہگا انت۔ او ماہچ کرت نہ کنیں ۔ غفار مارا پیسرء یلہ دات وشت او صدیق آزات مارا پہ زند یلہ دات کہ دران ڈیہہ انت۔ بلے شہ بلوچی زبان ءِ خدمت او دان ہم بے حیال نہ انت۔ دوسئے سال ساری کہ من العین ء گورائی وتی نیم روچے کہ سردیں ساہگا بیگاہ کرت۔ آئی وتی کتاب ءِ تناپیں ڈگارءِ سیاہگ منا پیش داشت ۔نوں آچاپ بوتہ او آرا حکومت بلوچستان او اکادمی ادبیات پاکستان دوئیناں’’ادبی انعام‘‘ داتہ۔ آزات ؔشدومستریں انعام واکرام ءِ حقدار انت۔ بلے افسوز کہ نوں ماہر چار یں دوست ہچبردو بر’’دوچار‘‘کپت نہ کنیں۔ دراں دیہی او مدام ڈیہی برے برے یک پیم بنت۔ مردم ءِ دست نہ رسیت۔ نہ گوں خدائیاں او نہ گوں مردمیگاں۔
ہیں انتظار میں اگلی محبتوں کے مزار
محبتیں جو فنا ہوگئیں میرے ندیم!
فیض احمد مئے ورناہانی گنو کی ءِ حدّاں تاں دوستیں شاعرات۔ من وغفارئی کہ بیگاہ ءِ ریڈیو پاکستان ءِ ڈیوٹی خلاص بوت۔ من آرا میرے ندیم ءِ نظم ءِ ہر شعرے کہ یات کہت راہ ورواجی دپ گال کرت۔ ندیم ہر رنداں منا گوشت حکیم نظم ءِ شعراں کس چونہ گا جلینیت۔ شعر غزل یے بہ بیت وش انت۔ کہ ریگل چوک ءِ اولی بس اسٹاپا سربوتاں۔ غفار جان گوشت۔ اے شعر چون انت۔
ہاں۔ اب جام اٹھاؤ کہ بیادِ لب شیریں
یہ زہر تو یاروں نے کئی بار پیا ہے
من گوشت ایشی جواب نیست۔ آئی گوشت برواں کیف ٹیریا ء اے شعرء لاجواب کنیں۔ مئے دل ءِ ہروہداں ہمیش انت۔ کہ گوں اولی سر کا ہمے شعر ء دپ گال کنیں۔ بلے چوش نہ بوت۔ غفار جان وتی کلاسیکل نورونڈگ جت وگوشت ءِ حکیم بے خیال کریئے، تومن گوشت ہؤ ،بلے
دیس پردیس کے یارانِ قدح خوار کے نام
حسن آفاق وجمال لب ورخسار کے نام
یکے وارے عطا شاد مئے ہمراہ ات گوشت ءِ کہ دوئیں بئے نہ انت
کچھ ابر آئے کچھ شراب آئے
اس کے بعد آئے جو عذاب آئے
اوکندان ء یک دگہ بندے پر کرت وگوشت ءِ
اس کے بعد آئے شراب آئے 
شراب آئے ۔ شراب آئے۔ شراب آئے
اوباز دوست وعازیز عطا وغفار ءِ نادراہیاں گوں ہمے علتاں بندنت۔ اے ردانت۔ دوئینانی زندء من زانیں کجام نفس گیریں نفسو کی ہورکی یے آتک کہ آہان ءِ پرے سنداں رسینت ۔ ہر دو دوستانی محفلانی براہ اتنت۔ آوانی بذلہ سجی وحاضر جوابی او شعرانی گچین ودرگیج ہر دوکانی جند یگ ات۔ کہ اے نہ دوہمی سنگتاں گون ات او ہ گوراہاں گوں دارگ بوت۔ بیدء صدیق آزات کہ آئی وتی جندءِ جہانے ات۔ آچشیں نندونیاداں گیشتر بے تک وتواری چو واجہ ہدا بندیں بدھا ءِ بت ء وتی گراں تبی ء نشت ۔ برے برے پچکندِت۔ او ہردینکہ گالے گوشت ءِ آرا مانا کنگ آوہداں گران وشاھی تبی لوٹ ات۔ ہمے تو کاں کوئٹہ ء بنجاہی حکومت ءِ قبائلی شنگ وشانی کلو جاہا ملک محمد طوقی ءِ ایران ء زاہدان ریڈیو ء بلوچی برنامہ ء رؤگارند۔ اسسٹنٹ ریسرچ آفیسر ء جاہ خالی بوت۔غفار ء رافیڈرل پبلک سروس کمیشن ء گچین کرت گڑا من وصدیق آزاد دوپہ دو ء پشتکپتنت ۔ کہ ڈاکٹر نعمت ڈاکٹری پاس کرتگ ات۔ او پنجگور ء میڈیکل آفیسر دارگ بوتگ ات۔ زوت نہ گوست کہ امان اللہ گچکی ہم اولس بلوچی ءِ شون کاری اشت وتیل ءِ بہا اوسیاست ءِ وام بدل بنا کرت۔ کہ بلوچی جنزءِ چست وایران دیما برگ پہ ردو بند نون المی بوتگ ات۔ گڑا غفارندیم ء الس ءِ شون کاری ءِ اضافی کارہم دئیگ بوتگ ۔ لہتیں ماہ ء رند منا فیڈرل پبلک سروس کمیشن ء درچت او من ہم کراچی یلہ دات۔ من کہ مارچ 1967ء اولس ءِ شون کاری بنا کرت۔ غفار جان پہ تحصیلداری ءِ ٹریننگ ء شت ۔ او مئے زیات نندونیا دنہ بوت۔ من وصورت خان مری پدا ہم نیا دوہم وتاخ بوتاں او پداوتی ہما پیشی بلوچی زبان ، ورنا وانندہ گل و بلوچ استمانی جُنز ۔ ریڈیو پاکستان، اولس ، بلوچی اکیڈمی ءِ ہوریں بازیں کار ودست گٹیاں مشکول بوتاں۔ ڈاکٹر نعمت وغفار ندیم دوئیں نوں مکران ء اتنت۔ من برے اوداں پہ لہتیں روچاں شتوں او آبرے برے ایداں آہتنت۔ مئے سنگتی ولوزانکی وبلوچ سیاسی سرپٹیالی برجم اتنت۔ کہ بی۔ ایس ۔او دوبہر بوت۔ غفار جان گوں ما گون ات۔ اوڈاکٹر گچکی دوہمی نیمگا ات۔ بلے مئے چار یارانی دوستی وہم مجلسی ہما پیما برجاہ ات۔ کہ مئے نسل ءِ دوستاں۔ ایوکا سیاسی تب ء راوتی دراہیں تبانی سروک نہ زانت۔ مئے دوستی۔ مئے عازیزی او مئے سیادی شہ ایندگہ سیادی و وارثیاں زوراک وریدگ تراتنت۔ کہ تاں روچ مروچی ہما پیم انت۔
خلل پذیر بود ہر بنا کہ می بینی
مگر بنائے محبت کہ خالی ازل خلل ات
منی او غفاری نیام ء اے بنائے محبت کہ کسان سالی ء بنا بوتگ ات 1971ء ِ ستمبر واکتوبر ی زمستانی شپ وروچانی پہ پی۔ سی۔ایس ءِ امتحان ءِ تیاریاں چند سری گیش بوت۔ او سالے ء رند مادوئین اسسٹنٹ کمشنر گچین کنگ وپہ سول سروسز اکیڈمی پشاور ء دیم دئیگ بوتاں۔ تو مئے دوئینانی ریل ءِ یکیں کوفے ء تہا دراجیں سفر مئے اولی سفرات ۔ کہ مئے یاری ءِ یا تگاری ءِ چہرانی نمیرانی مسافری ءِ بینگج ات۔ او تاں سئے ماہاں پشاور ءِ سول سروس اکیڈمی ءِ یک جاہی اوپدا۔ 25دسمبر1972ء مئے کابل ءِ سیل وسوادیاتانی درملکی اولی تجربت ات۔ حدا مرزی ایں ارباب قاسم ، خدا مرزی ایں لالہ یوسف پٹھان او ارباب ءِ کسترین برات ارباب عثمان مئے ایند گہ سنگت اتنت۔ آروچی منی سی سالی سالگرہ ات۔ کہ ماکابل ءِ سپنزر ہوٹل او واسکوڈے گا مارقص جاہاں شتاں۔ افغانی سازوآواز او شرر نگیں جنکانی محفل پما درستان انگت وشیں یاتانی شہدیں شپ و روچانی بے دروریں ساہت انت۔ کہ مائِش کپتگ اتیں۔ عثمان ورنا ات۔ بلے من شہ ہر سئیگاں مستراتوں، مارا کہ والٹن ءِ فنانس اکیڈمی ء پہ پانزدہ روچانی ٹریننگ ء برتش رمضان ات۔ اوعئید ہمو داں کپت۔ دراہ شُتنت۔ من وغفار شت نہ کرت۔ کہ پنجگور وکیچ سک دُورانت۔ او دوئیں آن ایوکا لاہور ء داشت او وتی عئید ارا آدگارے جوڑ کرت۔ من ہمے یا تانی قصہ وتی آزمانک’’پاک آستان‘‘ ءِ تہا آؤرتگ ات۔ مئے ٹریننگ شہ اکیڈمی ء مادر برت۔ کوئٹہ ، لورالائی وژوب ءِ شپ مارا دوئیناں تاں بازروچاں دل ء نہ شتنت۔ غفار جان سبی ء سول جج بوت او من محکمہ خوراک ء اسسٹنٹ ڈائریکٹر بوتاں، من کہ سبی وکچھی ءِ دودڑہاں شتوں۔ من وغفار پدا یکجا بوتان۔۔۔۔
من مکران ءِ ایڈیشنل ڈی سی بوتوں تو غفار گرماگ ءِ چھٹیاں کہ تربت ء آتک ۔ مادوئین نود، کوش ، لمبو او شکنجیں ہمب وخرماگ ءِ نیاد یانی گوں دوست وعازیزان وتی یاتانی بادگیر بست وبلند کرت۔ بلے زوت نہ گوست۔ کہ من دالبندین ء شتوں او غفار لیبیا ء شت ۔ پدا من لندن ء شتوں۔ تو غفار ء کا گدے دیم دات۔ آچھٹیاں ہموداں آہت وماتاں دہ پانزدہ روچاں گوں صابر بلوچ، شمیم خان، مشتاق لاشاری وبازیں دوست سنگتاں وتی شپ روچ کرتنت۔ او روچ چوشپاں بیگاہ کرتنت ۔ قادر بخش نظا مانی واکبر جان بارکزئی ءِ مہرومحبت پہ ماں دوئیناں ماں اے انگریز انی بن جاہ ء یاتانی دائمین منگیراں ہنگت ہما پیما زندگ وابدمان انت۔ بلے من زانیں کہ نظامامی صاحب نون ہم چہ غفار گلگ وگلگ شونی کنگا انت۔ کہ تو چیا منی لوگ یلہ دات اوگوں حکیم وصابر ء ہوٹل ء شتئے۔ دراہ ہمے ڈؤل ء بنکی لوگ ء روچے نہ روچے رؤنت۔ باریں یک جابنت کہ نہ بنت۔ پرچا کہ بہشت ءِ بازیں تبک انت۔ ہرکس وتی ووتی عمل انت۔
غفار! من دوشی پاکیزہ فلم دیست۔ ماوشما جلال آباد ءِ ریستوران ء کہ نیمروچ ءِ نان وارت ۔ حدامرزی این ارباب قاسم اخبارے آؤرت آئی تہا ات۔ کہ زینب ننداری ء پاکیزہ فلم لگتہ ۔ اوشام کہ ماکابل ء سربوتاں۔ ہوٹل ء وتاخی بوئگارند ماہر نیچ ئیں سنگت برف گوار ینا ٹیکسی ءِ تہا شت ۔ پہ تگ ہما سینما ء وتر اشش بجارسینت۔ او پاکیزہ چارِ ت ۔ ہندوستانی فلم65ءِ مڑائی ء رنداولی وارات ۔ کہ ماگندگا اتیں۔ مینا کماری ءِ زند ءِ قصہ چوں درد ناک وتا مدارات ۔ فلم کُٹ اِت ۔ آئی زندہم کُت ات۔ دوشی گوں من کس گون نہ ات۔ سئے مینا کماری ءِ جہان ء او یکے وت وتی جہان ء ۔’’بی بی وتیں نازرک وشریں پاداں جہلا ایرمیگج کہ سل وحاکین بنت‘‘ اوہمے پادکہ بلوری فانوس ءِ پرشتگیں نشترانی جوہاں ء وتی رقص آرقصِ بلا ءِ رنگا خوفناک وہما شریں وناز رکیں پاداں حوں چرک کننت ۔ آئی دل سگیت ءِ یا نہ سگیت ءِ بلے مئے دل و مئے دوستانی دل پدردوحون پالات۔ بلے ہما حونا کیں ارس دوشی رِتک انت۔ کہ شہر ء کسے نہ دیستوں کہ گورائی ہمے درد ء ہمے اندوہ ء ۔ ہمے جتائی ء بہر بکنیں۔ یک ٹیلی فونے بہ کنیں ۔ او بگوشیں کہ مینا ء فلما بگند کہ آئی ٹرین والا رقص سرِ راہ چلتے چلتے والی غزل وآئی کیسٹ ماوشما تاں سئے گھنٹہ گوشداشت۔ کہ ہمے یکیں گانا تیو گاہمے کیسٹ ءِ تہا من ماں کنا ئینگ ات۔ ہمے دوستاں یکجا منابس یک شپے پیش وتی لوگ ء پہ تئی نام ء ہما شپ ءِ دیوان کنگا لوٹا ئینتگ ات۔ او گوں بے مہری ء مناسبک کرت و گوشت ءِ ’’حکیم توکہ نیا ئے میا کراچی ئے دیوانا کں پہ تئی نیا یگا نداایت۔ گڑا مارِ ت تو بہ مرگ شُتئے اواے پہ زندشُت۔ نوں چوکہ فیض صاحب گوشیت:یاراغیار ہوگئے ہیں
اور اغیارمصر ہیں کہ وہ سب یار غارہوگئے
اب کوئی ندیم باصغا نہیں ہے
سب رند شراب خوار ہوگئے۔
ڈاکٹر نعمت برے منا چارت اوبرے آراچارت۔ کہ من چرائی جست کرتگ ات کہ بیددیوان ءِ ایجنڈا ء زانگا مردم چوں آہت کنت۔ اے حبر منی ونعمت ءِ نیام ء ات۔ ڈاکٹر الیاس حیران ات۔ کہ صورت ء چہ بوتہ ۔ من زانت مری ء نہ گپتہ ۔ آئی نوشتا نکاں سنگتی سست او آشپی ئیں دیوان ء دوستی ہم دو دستا چگل دات وتی لوگا لوٹائیں اوسبک بکن ۔ سلامتیں مردم چوکرت نہ کنت۔ نام تئی ات۔ کہ تاں دیوان ءِ گڈسرانشتِوں ۔ نون توبہ انت یار ۔ اغیار۔ ندیم۔ رند ۔دُراہ انت جگر سند۔ ہمے ڈؤلیں دیوان و ہمے پیمیں یاران شراب داراں۔ تئی جگر تراکینت ۔ کہ زند پہ ــ’’زندواں‘‘ بے مانا انت۔ او مرگ پہ درستاں یک مانا انت۔ بلے زندگا سنگتی ودوستی دوئینانی سندوسیل شہ مرگ ءِ موتکی سندو سیلاں گران ترانت۔ کہ مردگ شہ مارگ ءِ تڑ باگوستہ او زندگ ایوکا ایشر اماریت۔ زاراہیت۔ پاہارکنت۔ اے ایو کی حدائی داتگیں دادے انت۔ بنی آدم ہچ کرت نہ کنت۔ بلے دوست ءِ سنگت ءِ داتگیں ٹپی ایں ایو کی چون انت۔ من دوشی مارِ ت ۔ او گوں دل ء تاں دمانے گریت ومرتگینا ں یاد کرت۔ کہ کیبل ءِ بتی مُرت او پاکیزہ کپی بوت۔ چوبے وس وغریب ءِ واہگا نا تو امیا۔ تمام بوت۔ ہمے دودانت۔ ہمے دستورانت دنیا ءِ۔
 کوئٹہ ۔15جون2005ء









ڈاکٹر حمل جان منا دوست ئے یا تاں پرینتہ!

منی و غلام بنی ئے ہوریں یاتانی گنج ئے دپترا مئے کسانی و نوک ورنائی ئے بنی پدشہ پنجگورئے خدابادان ٗ سراوان ٗ کلات ٗ کہن ٗ میر کیچی کہن ٗ بازار جہل بند ئے میتگ ٗ حاجی جعفری مدرسہ ٗ ملا عبدالکریم ئے مدرسہ ٗ نوک جو ٗ شہر ٗ مچکدگ ٗ ہُریّانی میتگ ٗ رخشاں ٗ رخشانی ڈل ٗ چوشیشگاوچو بلورا ٗ توتکیں آپانی گورم ٗ شہ رخشانی کورا درکرتگیں جو اومئے اسکول ئے مزنیں رخشان کورئے چیرا دائمیں آپی گورم : سوپ کڑکی ٗ آئی سیاہیں ٹونڈ کوری مائیانی گرگا ٗ ہُریّانی دام اور پدایشیانی تہا چو خرماً سارگ ٗ بندگ او اشکرانی سرا پچگ ئے بووبسار ٗ ہامین ئے رنگانی گوائی ٗ پارنجی ٗ کلونٹ ۔ درومپانچ ٗ تازلکیں حرماگ ٗ شیرگی ٗ کہرباء ٗ مونزاتی ٗ ہمبی ٗ کروچ وکاہ و کدیم ٗ ذرت ٗ جہ ٗ غلہ و برنج ٗ انگور ٗ انار ٗ انجیر ٗ لوش وکوٹگ ٗ بانکلینک ٗ مٹر ٗ ہجگں اسپست و ہیت ٗ شمش و بالینکو ٗ سندانی سرئے پترونک و کوچگانی مگیر ٗ سمسور ٗ شیرو شیلانچ ٗ او آبادیں و پر آپین سالانی اے دراہیں یات گوں ہمسرواں ہم شہراں ٗ مدرسہ و اسکول ئے کسان سالیانی روچاں چونیں وشیں ٗ وشدلیں نزبتیں وپہک و بے ال و گشیں نو بتاں ہنچوگوستنت او آسربوت کہ شما کسانزانت کہ ماچہ بچکیا درکپتگ اوورنائی ئے نوک بروتیاسربوتگاں ٗ کہ شیرکنیں خرماگ و شیر و شیر گانی دوازہ شہر پنجگور ’’مااشت و چلتن ئے دامنا شال‘‘ ئے جہلا دیا ’’کوٹ‘‘ ہا آہتگاں ۔ او کوئٹہ کالج ئے یکیں مزن وانہ جاہا گورنمنٹ کالج کوئٹہ کے جناح روڈ پرنس روئے سروگا انگت ہما پیم اوشتاتہ ۔ بلے ایشرا گورنمنٹ سائنس کالج گوشنت ۔ من ہردینکہ شداگوزیں ۔ اومرو چاں ہر روچ ہمے دگاں مئے روؤ آبرجاہ انت ۔ پہ ماہتاک بلوچیہ ئے دفترا آہگ و درآہگ ئے وا دیم پہ گساشہ ہمے دگاں گوزنت ۔ تہ یاتانی مزنیں چہرے گوں وت کارنت ۔ غلام نبی وترا نصیرئے کسانکیں نام (تخلص) برکرتگ ا ت ۔ بلے شعریئے نہ گوشت ۔ پمادرستیں دوست و سنگتاں عطاء شاد بس ا ت پہ شاعر ئیا ۔ پدا صدیق آزات و کریم دشتی کہ آہت انت ۔ گڈاتی شاعرانی جاہ پشت نہ کپت ۔ نصیرئے تب چو شاعراں وش و ملورات ۔ بلے شاعری یئے نہ کرت ۔ شاعری تران یئے کرت ۔ عاشق تبی چاڑے گوں ماہمسرواں داشت ۔ بلے پہ رنگ راہاں وتہاریں آپی چمگاں ٗ دُورات ۔ ہر وہداں گوشیئے ۔ ماشہ وتی سہنا ساری رستگ و ’’دانا ؤ سیانا‘‘ بوتگ آں ۔ کہ واری و جہداں شہ و ہداؤ سرمارا پختہ کرتہ ۔ او ماچو بالغیں مرد ماں تران کنان ٗ ہما پیما جہان ئے غم و شیاں مارا ۔ ہوسٹل نان کہ بہر نہ بوت ۔ ’’آپ کی دکان‘‘ ئے نان وارتو وتی لاپ خراب کرت ۔ کہ پلپل و روغنا پرات انت ۔ گوشیئے کہ اے اہم پہ سیریں و پزوریں مرد ماں انت ۔ پما غریب و بزگاں نہ ینت ۔ سائنس کہ من دورنداں پاس کرت نہ کرت ۔ من یک سالے پشتاپش کپتوں ۔ غلام نبی ویماشت ۔ بلے من آہاناں انگریزی وانیت ۔ شہ پنجابا آہتگیں ۔ بچکے کہ آئی ہم سبق ا ت ۔ منایات نہ انت ۔ غلام نبی گوشت ۔ ہما انگریز ئیا اول درکپیت ۔ من گورائی شرط بست کہ اولی وتی جاگہا ۔ اے پاس ہم نہ بیت ۔ ریزلٹ آہت آؤ غلام نبی دوئیں پشت کپتگ انت ۔ ہر دوک منی بزرگی ’’ئے‘‘ ’’قائل‘‘ بوت انت ۔ پنجابی ہمابچکا پہ فوجا انٹرویو تنا وہدے نہ دات ۔ تانکہ من نہ گوشتگ کہ توبرو ترازورانت ۔ اے مردارا فوجا کہ زرتش تو منی بزرگی Establish بوت ۔ بلے مستریں پال و تائیت ۔ گوں قلندر خان ئے عاشقی ئے داستان انت ۔ کہ من اوداں گوں نہ اتوں ۔ عطاء عین سلام ئے کتابانی دکان ٗ صدیق آزات و رفیق راز ئے بازیں رازے ات انت ۔ کہ پہ محرمی و پدری گوستنت ۔ نوں صدیق آزات العین واماراتانشتہ و مارا پہ بن یلہ داتہ ۔ عین سلام ادارہ ثقافت ئے شام ئے شفٹاکیت و دنیایائے یلہ دات ۔ گوں کئے مردم وتی ہوریں یاتانی زنگاں و رنگاں بے ریچیت ۔ بید ہمے قلمکاریا ۔
غلام نبی ئے قلات و ڈھاڈرئے کسانی ئے گوازنیتگیں سالانی نقش آئی دل و دماغ دوئینانی سراتاں دیراہست انت ۔ کہ آہانی تہا پیروفقیری و غیبی بازیں نہ دیستگیں ’’قوتانی‘‘ سرابیسہ سک سہرا ا ت انت ۔ کہ منی خیالاایشاں وتی سر پہ شرک و پالا در آورتگ ا ت ۔ منا شریا یاد انت کہ پہ تحصیلداری ئے انٹرویو اکہ آشت گوشتے حکیم نئی شیرچاہ رنگیں جامگ سکیں بختاورے ۔ ایشرا تو یامن ہردینکہ گوراکرتہ۔شربوتگ انت ۔ منی اور غلام نبی ئے قدوکچ یک ات انت ۔ مایک دوہمی ئے پچ برکرتنت ۔ من ہچ نہ مارتیگ ا ت ۔ کہ کجام پشک ٗ پتلون ٗ سوٹ یا ٹائی مبارک انت ۔ اوکجام نہ انت ۔ بلے آئی اے سک چارت ا ت انت اومارت ا ت انت ۔ آروچی کہ شہ انٹرویوا آہت گلابال ا ت کہ آرا زرتگ اش اور اے ہمے شیرچاہ رنگیں جامگ ئے کرامات انت ۔ نتیجہ ہارند آشت پہ نائب تحصیلدار یا او من شتون پہ کراچیا ۔ یونیورسٹی ئے وانگا ٗ وانتوں انگریزی لوزانک اور کرتوں ایم ۔ اے ۔ سیاست ۔ اے منی وانگ ئے وتی کرامات ا ت انت ۔ کہ من شش سال ئے بدلا نُہہ سالاں ایم ۔ اے کرت ۔ گردت و آہتاں ۔ شال کوٹ ئے دامنا ٗ بلیلی مات ئے پادانی حاک ئے پاکیں گل زمیں ئے وتی جندئے ماتی نازنیک انت وتی وشیں زیمل انت ۔ وتی بووبسار انت ۔ کہ آروچاں بسیارات انت ۔ اومروچاں بے سارانت ۔ کہ ہر کس پرراہے انت ۔ آروچاں ٗ من ٗ عطا و نصیر شال ٗ شی شال و مستنگی بدرنگ چومیرحمل ئے مادیانا یک روچاگولتاں او شپاپدی وتی بندرا آہت درنگ بوتاں ۔
یک روچے نصیرئے بچ ڈاکٹر حمل منیا آہت ۔ من آرادیست وتی پس ئے جندانت ۔ خدایئے عمر و بخت بدیات ۔ غلام نبی آراوتی زہگ سک دوست ا ت انت ۔ مسترین بچ کیا آراسک دوست ا ت ۔ مردمارا اولی زہگ سک دوست بیت ۔ بلے نصیرئے گورازہگا دوستی وتی مثال وت ات ۔ بلے یک روچے ئے تپاوتی ناماکرت و اے زہگ زت ۔ او غلام نبی آراشہ ہماروچاں اندوہ ٗ زہیرانی زوم سریں ماراوتی آماچ کرت ۔ آپدا آکہنیں و شدلیں مردم نہ ات ۔ کڑاں بوت ۔ ماو آؤ عطا ایوان ثقافتے دیوان کہ نشتان مامارئت ۔ کہ دوست ہما انت ۔ بلے آنہ انت ۔ نہ کچل او نہ ماجین او نہ سازوزیمل نہ مریدئے مریدی الحان ٗ نہ ستار و شفی ئے وشیں توار آرا پیش ئے پیما وتی چاگر دوؤشیانی منگیراں آورت کن انت ۔ نہ شریدار کن انت ۔ وشی ئیا ۔ مردم شریدار بیت ۔ بلے دردواندوہ وتی انت کہ ایوکی ئے دوہمی نام انت ۔ مردم ایوک انت تنہا انت ٗ ایو کا آہتہ ۔ ایو کا روت ۔ بلے دوستانی لشکرئے تہا ۔ محفل و دیوان ئے گال و گلہسہ ئے باورکنائینت ئے ۔ کہ ’’وجودی فلاسفرانی‘‘ راست دروغ نہ بنت ۔ منا بگندات انت ۔ راستیاوت مارات ۔ ہما مارگ و راست ئے ۔ آئی ہروہداں صوت کرتگ ا ت ۔ کسیارا باندا مرگی ٗ انت۱ ٓمروچی بمریت ۔ چے بیت ۔ مئے سنگت غلام نبی ٗ من سیویااتوں منا حال آہت کہ مارایلہ داتگے اوگوں کریم دشتی نیا دانی دیوانانشتہ ۔ کیاّئے کٹا انت ۔ زہیری تُنّاں دیدئے آپاں تراہینگا ئنت ۔ بلے ایندگرانی زہیرگیش انت ۔ زہیروک ٗ ایوکی ٗ زارہ و زیمل دراہ زندو مرک ئے ہمراہ ئنت ۔ شریدارانت تاں ازل ۔ مردم شہ ازلاکیت ۔ پہ ابدا روت ۔ زندئے او مرک ئے کہ اے دائمی چہرتاں جہاں ہست انت ۔ ہمے ڈول مانیت ۔ نام خدائے دائم و زندگ ٗ انت ۔ بندہ بے وس انت ۔ ہمے ڈول مانیت ۔ پہ زندگا زہیروک جنت یاں پہ مرتگیں آن موتک کاریت ۔ بلے رفتگیں سنگت شہ دلانہ رونت ۔ او آہچ نہ رونت ۔ کہ آنیک و صالحین اولادئے وارث انت ۔ ڈاکٹر حمل شریں ورنائیں نیکیں پدوپشت ئے انت ۔ غلام نبی ئے زہگارا خداعمر و بخت بدیات و آئی پسارا رحمتانی باغان آرام ؤ ایمنی بدیانت آمین۔


اللہ ئے ساد

پاکیں قرآن ، پہ بنی آدما۔ ماں شکلیں آپ ئے اے جہان أوبہ آجہان أ راستی اونیکی۔ رژن او ہدایت دوستی او مہرئے انچیں سرچمگے کہ آبنی آدم گری أ پہ تنی ایں دل ئے ہنار أپروشیت ۔ بلے پہ گندوکیں چماں۔ مروچی ایں بنی آدم انچیں، ہچ نہ ہلوکیں جیڑہ وفساداں کپتہ کہ ایشانی آسروت بنی آدم ئے نیستی وگار گمساری أ ابید ہچ بوت نہ کنت ۔ بلے وائے سرپدی
پاکیں کلام ئے اے پاکیں آیات کہ اے دھکی ماوتی سرتاک سمبہینتگ ، گیدی ء دراہیں مردماں توار پر جنت۔ کہ اللہ ئے ساد ادراہ پہ محکمی بگرات۔ او دت ماں وت ء ناتپاک مہ بے اللہ ئے ساد ہما مادن اور راستیں راہ انت۔ کہ آبنی آدم ئے ماں اے دوروچی جہان ء پہ سوب اوما آدائمی جہان ئے وش وشدلی ئے مدیمیں چاگردے ء مژدہ ء دنت۔ اللہ سادء گرگ چو آسان نہ انت۔ پر آئی سد کی او ایمان لوٹیت۔ اگن کسے پہ زبان ء قول بکنت تو آراپہ دل ہم سدک بوگی انت۔ حشکائیں قول قرار بے نہ انت تاکہ آرادل ئے سدگی گون مہ بیت تان دل نہ کشیت نان تاپگ ء نہ پشیت نان ئے پشگ أبل دے مردم وتی جندئے جان ئے پاشینگ أچک وپدنہ بیت، ہمے دل ئے کشگ او عشق ئے برانزت کہ حضرت ابراہیم چہ لمبو کین آس ئے بز نزاں بے کماربوت او آئی گرگ ء دورے کرت او ہمے آچ کہ تروحشک نہ زانت پر آئی گل و گلزار جوڑبوت ۔ ہمے پیما اگن بنی آدم حق وراستی ئے راہ بگپت تہ آراہم ڈک و جنجالانی آس أ سوچگ کپیت ۔ انچو کہ شاعر گوشیت۔
تنکہ بنی آدم زریت
پہ رژن وزانت ئے ایمنی
پہ آگہی ، پہ آجوئی 
زورا کی ئے آسا سچیت
بندیگی ئے زہرا جوشیت
تیر شانی ء آماچ بیت
پا ہواں گٹ بیر
بلے انسانی تاریخ وت شاہدانت کہ کئی نام پہ وشنامی گرگ بیت۔ سقراط ئے کہ یونانی حاکمانی ابراہیم یا نمبرود ء حضرت عیسیٰ کہ جہودانی۔ او کئی کاران پہ نبی آدماں وتی سر قربان کرتگ انت۔ اوانگتاں وتی ذگریں حونانی ریچگ أچک وپدنہ بنت؟ پاکیں قرآن ہمیں دراہیں یلیں سرمچار او انسانی راہ در برانی پیش داشتگیں نیکی ئے راہانی بنزہ انت ۔ پاکیں قرآن بنی آدم ئے ہمادیں (زندئے راہ بند) دنت کہ راستی ئے واجہ ئے قبول کرتگیں راہ انت۔
تانکہ بنی آدم ہم پروت ء ہمے راہ قبول نہ کنت تو آمدام گمراہی وگمساری ئے گٹ و گران سرگردان بیت ۔ ٹک بولکی حسدانی آماچ بیت اووتی براسانی حون ئے چونشیت پاکیں قرآن دگہ جاگہے فرمان کنت کہ اے بنی آدم ماشماراٹک وبولکانی تہا بہر کرتہ کہ شما پجارگ بہ ئیت نہ کہ وت ماں وت ء جیڑہ فساد بکن انت۔ اگن مروچی ایں دوراہم ہمے قرآنی ٹک وبولکی بچارگی لیکہا گیدی ئے دراہیں استمان پہ دل وحق پمن انت وتی استمانی وگروہی فائدولیکہانی دیمبرگ ء پہ دوہمی استمانانی جتائیں بچارگی لیکہا ء گارمکن انت تو گیدی ئے ناوشیں چاگرد کہ نہر دوکیں ایٹمی جنگ ئے آس گوارین سیاہیں جڑان آم لسون أماں پوچیتہ‘ بنی آدم دوستی ئے گل وگلزاریں پرایمنیں ، نوردرنزانیں چاگردیابدل بوت کنت

سید ہاشمی ئے بلوچی ئے راست نویسی ولوزسازی

سید ظہور شاہ ہاشمی 21اپریل عاودی بوتہ۔ علامہ اقبال 21اپریل عا بیران بوتہ۔ اے ھال منا واجہ عبدالصبور ہما روچی داتہ۔ کہ من گورائی بلوچی کہنیں شاعری ئے سرحال عا پاکستان ٹیلی ویژن ئے بولان نامہ ئے بلوچی بہرا، بہرزور گائتوں، مارا پہ دوئیں مزن نامیں شاعراں وتی گپ وتران بدل کنگ کپت وماآیانی شاعری وزندئے تراناں کپتاں بلے مئے گیشتریں حبر وحال علامہ اقبال ئے شاعری ئے باروابوت۔ کہ پی ٹی وی ئے وازداراں واجہ ہاشمی ئے درگتا شہ پیسرا جوڑ کر تگیں پیسری گیں پروگرامے ئے’’ ویڈیوٹیپ‘‘ پیش داشت اوبس۔ ماہا شمی ئے باروا شہ وتی نیمگاہچ نہ گوشت۔ پروگرام کہ ہلئت ۔من گوں واجہ صبور ادست بندی کرت۔ کہ آپہ ماہتاک بلوچیۂ ہا منا واجہ ظہور شاہ ہاشمی ئے سراوتی یک نوشنانکے بدنت ۔ ہفتگے ئارند کہ من وآپہ ہمے کہنیں شاعری ئے نوک کنگا دوچار کپتیں۔ من ہما نوشتانک ئے پول کرت۔ گوشیئے وائس چانسلرا‘ آہاناں گوشہ کہ عطاء شادئے سراسیمینار ے اڈبہ دینت ۔ آہما کاراں دست گٹ انت ۔ من پدا دستبندی کرت۔ کہ دوچار روچارند اگن منامنت وار بکنیئے۔ ہوکر تے بلے ہاں یئے تنینگہ درانہ کنت۔
واجہ فیض احمد فیض 13فروری ئاودی بوتہ اور عطاء شاد13فروری وفات کرتہ۔ سیال کوٹ، لاہور، سنگانی سر، شال کوٹ، کوئٹہ اور گوادر گنجین مکران او سبزیں پنج آب ئے۔ اردو، فارسی، پنجابی اردو بلوچی ئے اے ڈولیں روچ وما ہانی ہم دپی اور شاعرانی ودی وبیرانی ئے درگتاں اے پمیں ’’ ہم پاسی ‘‘یادوئیں حیران بوتاں۔ کہ چہ طورانت
اقبال من نہ ویستہ۔ بلے آراونتہ۔ اسکول عا آئی مشہوریں دعا۔ ’’لب پہ آتی ہے دعا بن کے تمنا میری‘‘ ہر سہب دراہیں اسکول ئے زہگاں وانتہ۔ من وعطاء دویٹناں پنجگورئے اسکول عا ایشر ادانتہ۔ بلے سید ہاشمی شہ ما مستر بوتہ۔ اوگوادر اودراں ڈیہاوانتہ۔ مئے گورائی درسی وراستی یا پجاری کالج ویونیورسٹی ئے دانگ ئے دوراں بوتہ۔ کہ آئی ماں بلوچی شاعری عاپہ وتا مزنیں جاہے شہ اے پجاری عاسر جوڑ کر تگ ات۔
بلے بازیں حرف دریئے کرتنت ۔ کہ آبلوچی توار (صوت) ئے تہار۔(چوش کہ آئی گوشت) نیست ات انت۔ اوء (ہمز) وھ (ہوز) ۔ح خ ہا بدل بوتنت پہ ھ عا۔ او پدابازیں نوکیں لوزیئے تراشت وٹاہینت ۔ یانکہ پہ دری’’اوزار‘‘ ازباب وسائنسی وتکنینکی ایجاداں وڑ وڑیں لوزو ترکیب جوڑ کرت انت۔ کہ اے واجہ ہاشمی ئے پہ بلوچی ئے آروچاں‘‘ زاست نبیبی عا اور مرو جاں پہ ’’رونبیسی عا‘‘ مزتیں ونڈے لیلگ بوگا ئنت۔
واجہ ہاشمی عاوشیں وؤش رنگیں گال گوشتگئنت ، غزل جتگ انت او نظم نوشتہ کرتگ۔غزل عارا آئی دستونک او نظم مارا آئی لچھ ئے نام پر کرت انت ۔بازاناں دوست بوت انت۔ بازاناں نادوست بوت انت۔ بازینے عاراانگت دوست انت۔ اور بازینے عاراانگت نادوست انت۔ بلے حبر دوستی ونادوستی ئے نہ انت او بایدانت کہ مہ بیت۔ ہر دینکہ ۔ نویسوک شاعر ارالچہ کار بگشنت۔ او غزل گوشارا دستونک کاربگشنت ۔کارحراب بنت ۔ او تام تہل بیت برے ترشپ بیت او برے ہاوادگ بیت۔ گال و غزل دوئیں زندگیں ؤساہداریں (نامیاتی) نام انت‘ رشتہ انت۔ سیالی ئے انت۔ غزال ئے (آسک ) وش چاڑی بہ بیت ۔یاں دوست نے کہیبی ملگانی ومہرانی بہ بنت ۔ آگوں زندگیں چاگردا۔ زندئے جندا۔۔۔دل ئے مزنیں رگ وریشگاں وتچوکیں حون ئے ودل ئے درکگانی تہا دم پہ ساہت۔ ہشکنگ بیت۔ مارگ بیت ودرانگازگ بیت۔ بلے دستونک مہرگانی بہ بیت تلمانی بہ بیت۔کہ اُستا کاریں زرگرئے جتگین تلاوہ نگرہانی بہ بیت ۔سہت انت۔ ظاہری براہ انت۔ اندریں براہا۔ مژاروکنت۔ حانی پہ شاہ مریدئے یک مستا گیا وتی تیوگین سہت وسمبہاں شنک جنت۔ بلے ظہور شاہ شاعری ئے تہا پہ وتی ہانل عا دستونک جنت۔ لچہ ماں گیجبیت۔ گال نہ گوشت۔ شعر نہ جنت۔ من نزانیں پمن دستونکار چوآہن کارا اولچہ کار(لچھکار) چولچکار ادراکنت۔ اسے کولوزانی توارئے ہم تواری عادیمتریں مارگے(مارشتے) انت ۔ کہ منا بلبلائی بیت ۔ او مارگاراگن کسے مارشت بگوشیت ۔ آمنارا چوخارشتا دراکنت۔ تینک عامن چوتا پگ عازانیں اے دوئیں نہ باجائے ریکاٹ انت ۔اور نہ کہ وت گش ئے۔ پیت(کیسٹ) انت۔ پیت وٹٹک ئے دوچ ئے وتی براہے ئنت کہ ہانل نے جیگ وجامگ ئے دامنا جلوہ دنت ۔ اگن چو عطا شاد وصدیق آزاد ، گون ہمے دوچاں، دوست ئے دروشم ئے حیالانی سچکانیں گواپ من شعراں درانگاز بہ بنت۔ آزند۔ چاگرد، بنی آدم ، او آئی مہروبے مہریانی زندگیں شعر بنت ۔ اور چوفاضل ئے گندیم گونگیں گرکی تلادراکن انت۔ بلے پہ ہمے نامداریں بلوچی شاعرا کہ واجہا شہ بچہ کارنوشتہ کرتہ۔ من آراپہ شما چاپ کنگاؤں ۔ آئی راست نویسی ئے درگتا ۔ فاضل کہ پازل بہ بیت ۔ آئی فضیلت چہ مانا دار یت؟ فضل ئے بن لوزمانائے داریت اوپزل ئے لوزبے مانا وبے تام یک بیت۔ چشیں راست نویسی کہ راست ناراست ۔لوزانی رنگ ودروشما گار بکنت ۔ مڈی ئیت کہ ملام ئیت؟ ۔لوزانت، زوان زانت وراج زانتاں گوں مئے دستبندی انت۔ کہ ماراگوں وتی دریں حیالاں شریدار بکن انت:




بانک ءِ حیالانی اوتاک ء ِ گواپ

بلوچ بانک شہ قرنانی قرن ء گوں وتی نرم ونازرکیں مور دانگاں، چیٹ و چّی آنی آبریشمی والوانی نازرکیں اوزبریں گدانی اوتا کانی سرا، وڈہ ڈیں دوچاں پہ شاں نے رد وبندویاں انت بلوچ راج ءِ شائی تبی او مہذبیں گوناف ء چو چادر ہی ماہ ء روژنا کنان انت۔ ماں راجی لیکواں وتی شرفداریں ہندا ڈسان انت۔او ماں راجی ازم کاری ء وتی واتگیں بہر ء پہ پہرے نشان دیان انت
بلے کوہ ماران ءِ دامن ءِ گدان نندیں بانک سیمک ءِ دوستیں جود نتھا کہ موتءِ بے رحمیں چنگلانی آماچ بیت او تنک وپیں گورانی باہوٹ بیت، بانک ماریت کہ پرآئی چیٹ وچنی آنی آروک کس نہ انت نوں نہ آچیت والوانیں گداں گورا کرت نہ کنت اونہ کہ آئی سچکانین دوچ اوتا کانی سراراہ گرنت آئی نصیب ء سیاہیں سر آیتیں پشکے انت(جنوزام سیاہین جامگ ء دوچ نہ کن انت بلکنہ سرآئیش کن انت وبرے کن انت)
ایو کی ءِ سوچوکیں آسے آئی دل ء باہند کنت۔ آس ءِ دوت پاہاری چست بنت او برزشہ ماران ءِ کمیں کوۂ استین اے سراکشیت ۔ ہمے استین بانک ءِ حیالانی اوتاک آنی سرا’’دوچے‘‘ نکش کنت کہ اے نکش ء را ’’رفتیگں جوانے‘‘ءِ دروشم گون انت۔
ایوکیں جنوزا مین زالبو ءِ دل ء باہند کتگیں آچ ءِ پاہار چو ماران ءِ کوہ ء برزبنت۔ استیں (اسپیست رنگیں جمرّ)
کہ وادیءِ سراکشیت او کہکر بیت۔ نتھا ءِ بیرمیں پاگ آرارژن ءِ دیدوکانی دیما کیت۔ اوگوناف سازی ءِ نکش بنا بنت ۔ خیالانی اوتاک ءِ سرا نتھا ءِ بازیں شے آنی اوگیدی ءِ بازیں چی آنی نیام ء بانک رشتا ونزیکی ء جوڑیناں ء روت(سارتر گشیت کہ آرٹ ء راکہ ماہ ودی کاری ءِ راہ بندے گوشوں، آئی مانا اے نہ انت کہ ماشہ نوک سراں چی آن ودی کنوں بلکنہ ماشہ پیسرا ودی بوتگیں چی آنی نیام ء نوکیں رشتہ ء سیالیاں ودی کنوں، آہانی نیام ء نوخیں نزیکی ئے کاروں او ہمے نوکیں رشتہ وسیالیانی پیدا کنگ ءِ جہدانی نام انت ودی کاری) جیہرآئی ہمبوئیں گلالک بنت شف گروخ آئی گوہریں تیغءِ گرندآئی توپک ءِ گوانک او تونپ آئی جابہہ ءِ تیر۔
رشتہانی ہمے جوڑانک ، برتگیں مڑدء، زند ءِ گوشت وپوست ءِ قالب ء کاریت TNCARNATEکنت کہ سالونک دروشمیں نتھا شہ تنک دفیں گوراں درکپیت ایوکی ءِ پا ہارکہ پہ حیالی باہندش کتگ ات نون گل گلیں ارس بنت سمیک ءِ چمان ہور گوارنت شہیدانی زیات ء اولنڈ وشانک ء مین انت ایو کی ءِ پاہار ءِ آبادیں جہاں ء ارس چمانی او ترمپ جمرانی ہوری گوارگ انت نوں ایو کی آئی گارکنوکہیں سنگت چو سالونکی آیگی انت۔ ایو کی ءِ آس ء سہتگیں سیمک کہ رنگ ءِ چو پھران بیتہ دست بندیت وگوں تانہی نوداں تر مپانی یک دمے جلگ ءِ ارذاس ء کنت کہ حیالانی جہان ء رژن ءِ روژنائیں کوٹو ء نتھا ءِ دواردوی کرتگیں گوناف ء پہ چم ہ ءِ وت بگندیت۔ گڈا
اش سمین آنی گلگل اوہل آن
درکفیت سالونک دورشم ایں نتھا
ندیستی ء شے تنک دپیں گور ء
شر نہ انت براہندگ ہما گیگاں
گپتگ گور ءِ کلروہیس آں
دل ءِ پاہارانی باہند کتگیں تانہی نودانگت دوئینانی سراساہیل انت چوٹ بروتیں او برنگل ریش ایں ورنا گوں نو واں گال وبولی انت او چراہاں جست کنت۔
پہ کئی منت آں مناں مین اے
شما کئی چم ءِ گریتگیں ارس ات
اے جواب داتہ تا نہی نوداں
ماسیمک ءِ منّتاں ترامیناں
ماسیمک ءِ چمّانی گریتگیں ارس آں
سیمک ءِ چمانی اے ارس کہ شہ آئی دل ء پہ پاہاری باہنداش کرتگ ات پہ نودی دوئین آنی سراسائیل انت پہ لیکہی زندگ ؤمردگ ءِ نیام ء سیالی آں ودی کناں انت ’’دوستی و مہر ءِ سیالیاں‘‘ دوستی ومہرہ ءِ ہندی بنزہ شہ ہماں جذبہ ء سرچست کنت کہ آبندات ’’دو‘‘ ذاتانی Selfیک دوہمی ء راوتی کنگ ءِ جیڑہ ء بنابیت او ہمے جذبہ ءِ دیمبری ءِ جہدانی تہا یک ذاتے دوہمی ذات ء وتی کنگ ووتی اندارا جذب کنگ ءِ جہدانت جہد یانکہ وتی، ذات ء گارکنگ او دوہمی ذات ءِ بہرے جوڑ کنگ ءِ جہدا کنت حانی شہ مرید داستان ءِ مہر دومی رنگ ءِ اوسیمک ونتھا ءِ مہر اولی رنگ ءِ لیکو لیگ بیت۔
شہ مرید ءِ وت ء ہفتا دو ہفت داغ دیگ وتی جندء راحانی ءِ جندا گارکنگ ءِ یک جہدے انت۔ اوہمے ڈول ء شپاں سرءِ سنگینی، چاکری ماڑی ءِ باہوٹی کوشانی کشگ ، نودانی شنزگ چمانی ارسانی گلگلی دل برین زہیرانی نندگ ء نیلگ ، شاہ ءِ ترانگ ء گچنت بلے حانی شاہ ء حیالانی جہان چوزندگ کرت نہ کنت چوکہ سیمک ء نتھا کتگ چیا کہ حانی ء شے ء راچو وتی نہ کتگ کہ سیمک نتھا ءِ ذات ء راکتگ اوزانا ہمے بے سوبی ءِ سبب ء حانی ہم چوشہہ مرید ء وتی ذات ء حیرات کنگ ءِ حیالاں چوش کاریت کہ آئی مستا گ ء پہ آوراہین چی آں کہ پرآئی ہستی ئے Existenceدارانت، ندروکنت ، دل ء گوشیت۔

کس ءِ تراشاہ ءِ حال ء دنت
مستا گے دیئے تو چے اے؟
پدا وت پسہ دنت
چاکر گوں سلاہ وسنجان
بچ گوں گوانزگ ء شاگین ء
جان گوں جامگ ء نرمین ء
ہنگت سرمنی ’’حیرات‘‘ انت
دوکیں بانکانی دل ءِ پاہاراس بنت اونودی شل انت یکے پہ مستاگ آروگا ہرچیا’’حیرات‘‘ کنت کہ پر آئی ’’ہستی‘‘ اے دارنت او دوہمی شہ ’’نیستی ‘‘ء Nothingnessیک ہستی ئے ودی کنت او ’’وتی ئیے کنت وتی حیال وجذبہانی بہرے جوڑکنت چیا کہ مرتگیں نتھا پہ زندگیں سیمک ء نوں یک وجودے داریت۔ بلے زندگیں شاہ مرید پہ زندگیں حانی ء وجودے نداریت۔ آوتی ذات ء پرآئی ذات ء ندرکنگ ءِ پشت ء کپتگ بلے بے سوب بیت او ہردوک ایوکیءِ آسان سوچنت سیمک ءِ موتکی گال نتھا ءِ زندگ او وتی ایوکی ء را گیدی Cosmosء بہرے جوڑ کنگ اونتھا ء ماں گیدی ءِ ہمے رشتہانی تہا گندگ اونیٹ آرادی گیدیءِ بہرے جوڑکنگ زندگ او مردگ ء نیام ء سیالی ء ودی کنگ ءِ ہنچیں کلاسیکی مثالے انت کہ مارا بلوچی لبزانک ءِ دوہمی ہچ جا ہے ء نہ رسیت نتھاءِ گوں گیدی ء اے رنگیں یکی سیمک ء گوں گیدی ء یک کنت ہمے یکی آئی ایو کی ءِ مارگ ء سہٹر ینیت او آنتھا ءِ جندء Selfوتی جند ءِ نہ سندوکیں بہرے ءِ پیما ماریت او ہمے مارگ آرادگہ جندے ءِ Selfنہ شوہازگ ءِ ہمت ء دنت گڈا آہلک ءِ کلین مردیناں وتی عاریضیں پت و برات لیکیت ۔ او گوشیت۔
ماوتی جیغ پہ نہمتے بستہ 
موت گیشیت یاسورئیں نتھا


نہہ ؤ یا زدہ ابابیل ئے ماہ وروچ انت

	ماہ وروچ خدائی ئنت۔
	اگست قیصرئے نا ماانت
	جولائی ہم ہمائی پیمیں قیصرے ئے نا ماانت
	روچ واستالانی پیداکنوک واجہ خداانت
	ایشاناں نام دیوک بنی آدم انت
	بنی آدم انت۔ کہ آدم ئے او بادگ
	ہمائی زہگ انت۔ ہمائی توم انت
	ہمائی ولّ ئے برانت۔ ہمائی دہل انت
	خدایا حکم دات دتی پریشتگاں
	سجدہ کن ات آدم أ
	اے زانت شمائزائیت
	ابلیس گوشت من آدم أچواسجدہ کنیں
	اے شہ حاک أاومن شہ آس أ
	آئی نزانت ۔خاک آس أتوسیت
	آس ہرچی أسو چیت۔ بلے خاک أپاشینیت
	پکایئے کنت۔ محکم یئے کنت
	آپ آچ أکو شیت او آچ آپ أجوشینیت
	لہڑ دنت ۔ پاہارکنت۔
	برزابال دنت۔ جڑبندنت
	ہورگوارئنت ۔ترنگل کپنت
	برف رچنت۔ روچ ش آپ کنت
	دغار آباد بنت۔ دہل کارانت۔
	بنی آدم ئے دہل سیرلاپ بیت
	گوشیت من آس ئے واجہ اؤں
	زمین ئے خداوندؤں
	مصرئے خداوندؤں
	مصرئے عزیزؤں
	راموس ئے اوباد گوں
	رُوم ئے جولیئس اوں
	جولائی منی ماہ انت
	من جہاں ئے قیصروں
	رُوم ئے اگستس اوں
	اگست منی ماہ انت
	روئے زمین منی ماہ وسالانی
	گردش یئے چمدارانت۔
	آچ پرمی تھیوس أ
	شہ یونانی خداوندانی ابدی چُلّ أ
	دزات وبزگیں آدم زادگاں دات
	خداونداں آرادُزّی ئے
	آس ئے دُزّی ئے چونیں سزائے دات؟
	زی یوس اولمپیائے کوہسارئے
	وتی تحت ئے سرانشت
	گوں وتی جیڑی خداونداں جیڑت ئیت
	او آرازمز یلاں بیڑت ئیت
	کوہِ قاف ئے برز تریں ٹل أبست ئیت
	روچ کہ درکہتک۔ گو تو وکانگیاں
	آئی جان ئے دراہیں گوشت چونڈات
	ہڈپشت گہتنت
	(بلوچ گوشیت اصل ہڈانت۔ گوشت گامیش أبازانت اوحوک پہ پزّوری ورگ نہ بیت)
	شپ کہ مان شانت
	گوشتاں پدی ہڈ چیرداتنت
	پداروچ أکہ وتی برمش شانک داتنت
	گوتو ؤکا نگیانی شنگیتگیں رم پدا مُچ بوتنت
	می تھیوس ئے جان ئے گوژدش چونڈت انت
	شپ کہ ستر پوش انت ۔پدا ہڈے چیرداتئت
	تاں سینزدہ پشاں
	ہمے کوہ قاف۔
	دیہانی کوہ قاف۔
	ایوکادیہانی قاف
	کہ پری گاراتنت
	کہ دیاں کس پہ ہبیل آنیشت
	زی یوس خداوندئے حکم ات
	بی بی ذلیخہ اے ترسنا کیں ندارگ دیست
	آئی وتی آسن کاراراحکم دات
	کہ پر آئی ورنائیں بچ أکمانے ٹاہنیت
	ہچیں لوہیں کمانے
	کہ آئی گونڈل کوہِقاف ئے ٹلاں
	بند یگیں میتھوس ئے زمزیلاں ٹک بکن تنت
	آہائی آسن أآپ بکن انت
	گڈابیلوص ولّی کماں زرت
	خداوند پرومی تھیوس ئے دستانی
	زمزیل ؤپادانی سانکل بورنیتنت
	اے ہمے تیر ماہی روچانی قصہ ایت
	بلے کس نہ گوشیت ۔کہ اے آئی ماہ انت
	کہ آئی آدی ذات أرا
	آس ئے گرمی زمستانی شپاں
	آچ ئے روژنائی تہاریں راہاں
	اُمیت ئے برمش لُنجیں کورچاہاں
	بنی آدم ذات أراداتہ
	نہ جولائی آئی انت
	اونہ اگست ایشی ئے انت
	کہ ماہ وروچ ،وہدوپاس
	دراہ ہمائی انت۔۔۔۔
	ہرچی پہ ہمائی فرمان أ
	وتی راہ أ۔وتی دگ أجنزان انت
	بیدبنی آدم أ۔ کہ بے عبرتے
	ماہاں وتی لیکیت
	کوہاں وتی زانت
	زراں پروت اوژناگیت
	آزماناں پہ دت گوانزیت
	ڈغاریں گل زمین أپروت بچیل کنت
	ماڑی آن پروت آزماناں بُرزکنت
	تخت وتاجاں گوں دت قبرابارت
	زلزلہ کا ینت۔ طوفاں سرجنئنت۔
	ہارڈ غاراں ملّ انت
	آس لداں ماں دارنت
	شہراں سوچنت۔
	زمین جمب ماڑیاں ڈیریئنت۔
	بلے کینگ ۔ مٹو کی۔ لچی شہ تئی دلا۔ نہ کنزنت
	اے نبی آدم!
	تو سکیں بے عبرتے ایت
	نہ جون تئی انت۔
	نہ جولائی تئی انت،
	او نہ اگست تئی بوتہ
	اونہ ستمبر تئی بیت
	پرتو ستمبر ئے نہہ ئنت
	پرائی روچ یا نزدہ انت
	ابابیل چارانت
	قابیل بازوبسیارانت
	ہابیل وارونیز گارانت
	قابیل وازداروازگارانت
	(بلے) نہہ ویانزد ہے سے یارانت
	چارمی آزماناں گارانت
	ابابیل نوں پداتیار انت
	بس آئی حکم ئے انتظار انت
	کہ چون وتی ترونگلاں بگوارانت
	ابرہہ گر پروتی پیلاں کرتہ بازار
	تہ رب کعبہ کنت وتی لوگاواگذار
	 یات کا ینت ہما ہوروّہار
	 یک وارے پدابنت گار۔ 
	شوم وشانزدہ وبدکار۔
	پش کپنت رب ئے بوجیگئے سوار
	ایش انت صور اسرافیل ئے توار
	گوشدار وناہاریں حونوار
	دہِل بدئے، تہلیں کشار
	ہچبرنہ ئیت پرتوبہار
	کہ تئی پت أکشتگ پہ وتاذکوری دار
	اولوٹیت پھُل وؤشیں کشار۔
	ہچبر نہ بوتہ او ہچر نہ بیت
	تو بکشے سیاہیں اسپتاں ماں ڈگار
	او برودیت پہ تو ششمیں دار
	نہہ ویازدہ نہ انت بے حساب
	اگن ونتگ توحق ئے کتاب
	نہہ اویازدہ برابر بیست انت
	(20=11+9)
	اوبیست پہ ابجدی کارابس 2انت
	دوأکہ کہ کنے گوں نہہ أہوار 
	گڈا بیت تئی سرگار۔
	اوجہان ئے نوکیں وازدار



موتک کہ ہالو ؟

لوزانک ءِ پھلیں پتر ء شاعر ء ٹہکار گے جت۔ وتی پر بستگیں گال پہ مڑائے ونتنت ۔۔۔۔بلے گوشداروک ءِ دل ء بود نہ کت۔۔۔آئی خیال مردشی ء دہ دوازدہ سال پیسر ءِ ورنائی دیوان ء شت۔۔۔آئی مارت کہ آروچانی لہڑ نون وتی ساہ کندنی ساہتاں سربوتہ۔۔۔دیوان ء پاگواجہ ء گوشداروک ء راٹو ہیت ۔ واجہ تو وتی خیال ء سہرا کن۔۔۔۔گوشداروک حیران ءُ ہبکہ ات۔ چے بگوشیت۔۔۔آئیا پہ لپرزگی درائینت۔۔۔’’واجہ من اے موتک کہ اُشکت من سدک بوتوں۔۔۔نون شاعری ہم وتی گڈی کنڈگ ء انت‘‘۔۔۔۔۔شاعر برانزگپت۔۔۔تو زند ء زیمل ء موتک گوشئے، ہالوئی گال ء موتک گوشئے۔۔۔۔ہاہا۔۔۔۔۔شاعر پہ گوشداروک ءِ زانت ءِ سرا کندگاات کہ بزگ موتک او ہالو ءِ فرق ء نہ زانت او آتکہ لبزانکی دیوان ءِ براہ بوگا۔۔۔۔او بزگیں گوشداروک گریوگا ات۔ پہ شاعر ءِ بے زانتی ء ۔۔۔۔
دیوان ءِ پاگواجہ ء گوشت۔۔۔۔’’گوشداروک ء بل ات وتی گپ ء کنت۔ شاعر دیوان ءِ گڈسران وتی لیکہاں درشان بکنت‘‘۔۔۔۔شاعر پدا زہر گپت۔۔۔۔’’من کسی لیکہاں نہ منیں۔۔۔۔من وہد ءِ مستریں شاعروں من وت لیکہ ٹاہینیں‘‘۔۔۔بزگیں پاگواجہ ملامت بوت۔۔۔بلے چوں کنت۔ لبزانکی دیوان ءِ پاگو اجہی شہ سیاسی دیوان ء پاگواجہی ء زیات رپک لوٹیت ۔۔۔ہمے توک ء گوشدارو کے ء درائینت ۔۔۔واجہ شاعر! پاگواجہ ء تئی لیکہانی حبرکت۔دوہمی ہچ کسی گپ ئے نہ کرت۔۔۔۔گڈا شاعر ترہت۔۔۔
واجہ من اے گالان پہ زانت موتک گوشیں ہر گالے توپہ ٹہکارگ بوانے۔ آئی مانا اے نہ انت۔ کہ آوشی ءِ زیمل بنت۔ من اے گالانی تہا آلہڑء نہ مارگاؤں۔کہ آرا زند ءِ لہڑ گوشنت۔۔۔اے چو مردگ ءِ سردیں جون ء انت۔ کہ یک وہدے ساہے ماں بوتہ۔ او حون رتگیں جون ءِ ہمراہ موتک ء ابید چے بوت کنت۔۔۔۔نوں اگن شاعر وتا شہ وت پرامی ء درکرت نہ کنت من چون کنیں منا وترا اے وت پرامی ءِ جہندم ء دور دات نہ کنیں۔۔۔ہمے وت پرامی ءِ واب بروکیں کیف انت۔۔۔کہ شاعر ءِ دراہیں خیال وفہم ءِ مارگ ءِ راہ ءِ بند کرتگ انت۔۔۔آرا پریانی دنیاء برگے۔آوترا اے دنیائی مردمے نہ لیکیت ۔۔۔ہرچی گوشیت۔آئی مانا نیست ۔ اگن است انت۔۔۔پہ وش تبیں ، وش وہدیں وش دلیں، سیریں سیٹھاں کہ دوہمی ءِ پوریات ء ورنت ۔ دوہمی ءِ ہون ء چوزراگ ء چونسنت۔ او پزور بنت۔ او چو شاعر ء پریانی دنیا ء نندنت۔ بلے آنہ ہالینی پریانی دنیا ء انت۔ بزگیں شاعر ءِ شاعری ءِ مرگ اگن اوداں بال بکنت۔۔۔ تو بانزل ءِ سُچنت ۔ من ایشرا موتک گوشیں کہ اے منی زند ءِ نفی ء کنت۔ منا کُشیت ۔ بوتارا زندگ کنت۔۔۔ من گوشیں ہرکجام فن کہ منی ٹک ءِ زند ءِ درانگازی نہ انت۔۔۔اوشہ منی ٹک ءِ شاعر ءِ دپ ء ۔۔۔آموتکے پمن۔۔۔۔پہ مزن لاپیں بوتار ء ہالوئے بوت کنت بہ بیت ۔۔۔۔شما وت بگش ات من ایشرا موتک لیکگ ء ردوں۔۔۔۔؟
نون شاعر ءِ دپ ء کجام پاگواجہ داشت کنت۔ آچو دیگ ء لہڑات۔ واجہ من انچو کہ پیسرا گوشتگ ات۔ پدا ہم گوشیں من ہچ کس ءِ لیکہاں نہ منیں او شاعری پہ ہچ طبقہ ء نہ انت۔ پہ ہچ ٹک ء نہ انت۔ پہ ہچ وہدا نہ انت۔ شاعری ابدمان انت۔ دائم انت۔ پہ ہروہداانت۔ پہ ہرکس ء انت۔ کہ آرا سرپد بہ بیت۔ اگن سرپدنہ بیت مہ بیت۔ چیاکہ شاعری وتراہچ مقصد ءِ تابع دار کرت نہ کنت۔۔۔شاعری او آرٹ پہ ہچ لیکہ ءِ دیمبری ء وسیلہ ئے نہ انت۔۔۔بزگیں دیوان ءِ دراہین مردم حیران وہبکہ اتنت۔کہ اے چونیں کار ایت کہ شاعری پہ ہچ مقصد ء نہ انت او گڈا ۔ اے دراہیں دیوان ءِ ٹاہینگ ، لوٹائینگ او شاعر ءِ پہ بچکند واداکاری شئیرانی وانگ ۔ اے دراہ چے انت۔۔۔۔؟
یکے ء شہ دیوان ء شاکار گے جت وگوشت’’ناواجہ چونہ انت۔ شاعری ء ہر وہداں مقصدے بوتہ۔۔۔او آمقصد انگت است انت۔۔۔آاش انت۔ کہ شاعر وتراتاں دیوانے ء سربکنت ۔۔۔گوستگیں وہداں بادشاہانی دیوان ات۔۔۔مروچاں سردارانی دیوان انت۔۔۔۔سیٹھانی دیوان انت۔۔۔۔او ہرکس ء را کہ اے ہم نہ رسنت۔ مئے وڑیں بزگیں مردمانی دیوان انت۔۔۔او دوہمی شاعر ءِ مقصد اے ہم است انت۔ کہ آرا داد بہ رسیت ۔ تُری بادشاہ ءِ خلعت بہ بیت ، سردار ءِ سجی یا سیٹھ ءِ شراب۔۔۔۔او مئے بزگانی مستریں داد دپی ’’واہ واہ‘‘ انت۔ اگن ماایشی ءِ دئیگا ہم کنجوسی بکناں، گڈاپہ شاعر ء اوپمے جندا ہر دوکاں شر نہ انت۔۔۔۔‘‘
دیوان ءِ پاگواجہ ء فیصلہ دات وگوشت’’بایدتہ ہمیش انت۔ کہ دراہیں شاعر ایران ء بروانت ۔ کہ اوداں ایرانی بادشاہت ءِ دو ہزار پنچ صدی سال ءِ شادہ انت۔ او شاعران ء داد ءِ رسگ ءِ مزنیں موہے رست کنت۔۔۔۔اگن باڑوئے نیست او شت نہ کن انت۔ گدا سرکاری مشاعرہاں برونت کہ اووان زررسیت وسرکاری ملازم چوباڑوئی بچکاں۔۔۔بے مڑاہ ء واہ واہ کن انت۔۔۔۔دگہہ بران شیئر ولبزانکی دیوانان پہ شرگداری او شرگندی ء دارگ مہ بنت ۔ چیاکہ لبزانک ہر صورت ء لہتیں لیکہانی پابندانت۔‘‘
			(اکتوبر71ء)


کوہاں کیئے لٹینت کنت

کہنیں دپتران پٹگا اوں ۔ پہ کوالہے ءِ گندئگ ء ۔ کہ وتی لہتیں ۔ کہنیں کاگد گندیں ۔ اے کاگدانی اولی دوئین تاک گارانت۔ من نون نہ زانین کہ آوہداں من چے گوش ئگ لوٹیتہ۔ البتہ سیمی تاک شہ نپولئین ئے قولے ء بنگچ بیت۔ ’’ایشیائی اگن اوشتاتہ نندئگ لوٹیت، اگن نشتہ، تچک بوئگ ۔ تچک انت تہ واب روئگ اوواب انت تہ مرئگ لوٹیت‘‘؟؟
اے قول من وت نہ وانتہ۔ بلے استادے ء کہ مارا میان استمانی سیاست ئے وانینت۔ ہمائی گوشت گوں نون ہمے کہنیں کاگدان ء من نوک کتہ۔ کہ ایشیائی نون زندگ انت حالیمنی چونہ انت۔ کہ آواجہ ء گوشتہ ۔ ایشیائے بازیں قوماں جاہ جتگ ہما قوم ء شہ کلاں ، زیات جاہ جتہ۔ کہ آئی بارو ء نپولیئن ء گوشت۔ کہ ایشر ابل کہ واب انت ۔ اگن ایشی جاہ جت تہ گیدی ء جاہ سرینیت۔ او کلیں جہان پشوماں بیت۔ دنیا پشوماں انت کہ نہ انت۔ بلے نا کو سام پریشان انت۔
کئے کئے راواب ء کلیت ۔ کئے کئے ء جاہ سرینیت۔ بلے ناکو بشام واب انت۔ سال ئے واب ء نہ انت، قرنانی واب ء انت چیاکہ آئی شاعر ولوزانت۔ کیفان نوشنت ردان شموشیت۔
مئے لوزانت ئے دراہین جہد دردانی شموشگ ئے جہدانت۔ دردان درمان کنگ ئے جہد نہ انت، چیاکہ ’’خواجہ سرائی‘‘ ئے درد شموشگ بیت اوبس ، داروکنئگ نہ بیت۔
نون توئے واجہ ئے۔ زہرگ چہ طور جاہ جنت ۔ توچیا گلگ دارئے کہ مالوزانک شموشتہ۔ مادر دکہ شموشتہ ۔کیف وقدحانی سلارا شفاریں مہپرانی ساچانیں سنٹی ء ، ماآبلہ پادی کہ یلہ داتہ۔ گڈء خیالانی آپسی چون کیت۔۔۔
اے مدت سک دراج انت۔ سالانی دنزومج ئے چادر نوں سک بزبوتہ ۔ تان کد یات دارگ بیت۔ اوماتاں کد، یاتانی ادیرہ ئے باہوٹ باں ۔ ادیرہ ء کنڈیں لاش ئے ہڈ سٹریتگ انت۔ من سیمک نہ اوں کہ یاتانی، ادیرہ ء نتھائے جون ء حوں مان بکنیں ۔ او یاتانی نیلیں ، پچیں آزمان ء سمبر یئنیں۔
یات چو شیشگ ء انت۔ کہ شہ ریک ء جوڑبیت۔ پرشیت نکت نکت بیت۔ پدا جوڑئینگ ءِ سک گراں بیت بلے پہ یاتانی برجاہ دارگ ء رشتہائی جوڑئینگ المی انت ۔ اے رشتہ ۔ ریک ء پدایک جاکنئنت ۔ اوشیشگ ء جوڑ کنت۔ ریک شیشگ بوت کنت۔ بلے پروشتگ ایں شیشک پداشیشگ نہ بیت۔ دانکہ پدا ریک نہ بوتہ او پہ ریک بوئگ ء قرنانی ، سارتی وگرمی درکارانت۔ اواے سارتی وگرمی ئے رشتہ ء ایوک ء ہما شے ودی کرت کنت کہ آراودی کاری گوشنت۔ لوزانکی ودی کاری ۔ تو گوشئے ہما ودی کاری ئے لوازنکی جہداں پدا گون بہ بان ۔ بلے ودی کاری پہ رژن ، اورژن ئے زمین ء گوشے قبرے ہیسی کلران گپتہ ۔ او کلریں زمین ء کشار ستربہ رودیت گمر نہ کنت۔ اگن گمر کنت۔ چو شنز ء شنز شنزانت۔ ہر چون بہ رودیت درچکے نہ بیت۔
او توشہ من درچک ، ساہگی وبری درچک لوٹئے او درچک، وش زیدین زمین شکلیں آپ ، باغ باگیچہ، جنتی شے انت۔ او ہمے جنتی شے آنی واہگ ء بنی آدم ء را جہندمی کرت ما پہ باہ داتگیں جنت ء زران۔ او وتی زند ء جہنم کناں، بلے جہندمی ء وتی گل زمین ء راجنت کتہ۔ دوست گوشیت واجہ خداء وتی قول پورہ کتہ۔ من گوشین بنی آدم ۔ وتی آدمی ذات ئے پیلویں درنگازی کتہ۔ رشتہ وسیالیانی راستیں ودی کاری کتہ۔ شہد وشیرے تا چنیتہ ۔ اے آئی وتی ٹاہنگتیں بہشت انت۔ خدائی بہشت ، نہ انت کہ آرا گندیم ئے دانگ شہ مرادان بے مراد کنت، شہ شہد شکلیں جوآنی تچوکیں آپان زبہر کنت۔
سوریہ! شہدو شکلین آپانی زمین ات۔ من وتو ، ماوشمادراہ درکن ائگ بوتاں توکجائے من کجااوں، ایشی پسہ ء تو دات کنے اونامن اے پسہ ئے شوہازء دراہ سر گردان آن ، بلے سر گردانیئے آسرچہ انت؟ اوچہ بوت کنت؟ منزل ء ہما سربیت کہ وتی منزل ء بہ زانت۔ سرگردان والا ہوش ہچ بروتی منزل ء نہ گندیت۔ الا ہوشی ہچی ئے درمان نہ انت۔
درمان ہمیش انت۔ کہ من وتو دگہ آدگارے اڈبکناں، اڈکنگ، لوڑینگ،پداٹاہینگ، اے جہان ئے دستور انت مروچی من، باندا تو پونشی دگہ یکے سمل ئے دشیں کندگ نہ منی اور تئی دل ئے درمان انت۔ اونہ چاکرئے موتک، ہفت صدبرنگلیں ورناہانی بدل ء کاریت گڈء موتک ئے بدل ہالو پرچا مکنان ۔ کہ بیرء بیر نہ پیلوشیت۔ کپنت بیروسر پنت دنبال اوسبزیت سرمگیں بولان۔
سرمگیں بولان ۔کجام قد جبں یا بے وابین چمانی سرمگ انت۔ کجام بیر پیلوشیں ساہتانی اشکرانت۔ او کجام بیر گیریں پسگانی ودارانت اے جست ئے جواب ء شہ دو صد سالی آہو ءِ دودنتانی ء بلوٹ ، کہ نون ساہ کندن ء انت۔ اواے ساہ کندن سگارانی ساچان ئے ہما نودشنزیں ساہگ انت کہ چوحانی ئے مہر ءِ شیر رنگیں سری ء پہک انت۔ کہ آرادور او زمانگ ئے لیگاریں دست ء نہ ہچ برپولنگ کتہ اونہ کت ئے کنت ۔ چو بالاچ ئے بالیتگیں آچ ء مدامی روک انت۔ کہ آرادورے قہریں گوات کشت نہ کنت۔
بلے ماکہ بیوارث آن۔ چورہ آن چورہ ئے سراد ست ئے موشگ ثواب انت۔ (بلے پہ مورمائٹی نا) پہ ثواب وپہ خیراتان زندگ اں کسی سنگ ء لیٹیت نہ کن اں۔ ہمے سنگ ئے چیراوتی دست وتی قلم ، وتی رژن ، وتی ہرچی داتگ ان، ہچی مئے وتی نہ انت ہرچی ہمائی انت کہ غلاماں ئیں شہ ازل تاں ابد۔


تیغاں چرتگاں ہندی آں

’’دست تہہ سنگ آمدہ پیمان وفاـ‘‘ انت
کہ دہن زیر آب آمدہ پیمان وفاداری
کسے اولی ٹوک ء نہ منیت او کسے دو ہمی جر ء نہ زوریت۔ اولی ٹوک مئے مزنین شاعرے ءِ گالےءِ گپ ء جنت او دوہمی وفاداری ءِ زنگ ء جنت کہ وفا شہ دوست ء او وفاداری شہ غلام ء وفابروبری ءِ لیکھے انت او وفاداری نابروبری ءِ ڈکے انت۔ وفا بنی آدم ءِ وت ماں وتی سیالی ئے ایت او وفاداری ساہ دار ءِ پہ ساہ پالینگ ء گزرے انت کہ اے گزر ء ساہ پالینوک پیلہ کنت۔ پہ وتی واجھی ءِ جان دریں درانگازی ء ۔ یکے ساہ کشیت ، یکے ساہ ء دنت کہ یکے پوگل انت او دوہمی آپ انت ۔ پوگل جر باز کنگ لوٹیت بلے دپ ئے چیر آپ انت۔ آپ زندانت او حبر ساہ انت نہ زند یلہ دیگ بیت او نہ ساہ کشگ الگ بیت۔
مروچی ایں لوزانت ، ہمے تورواں رہن انت کئے آرا بہ موکیت آزند لوٹیت۔ ساہ کشگ ء دی باڑا انت۔ بلے زانت کہ آئی قلم آئی دست سنگ ءِ چیرا انت او آئی دپ آپ ءِ چیرا انت گڑا زند ءِ راھاں چوں درانگاز بکنت۔ نہ گرانی ءِ سبزیں کہیر سیاہ تاک بیت او نہ سنٹ پہ برو زنک ء کیت ورسیت زنکانی ساہت لحمیں دردانی گرانیں پاسے کہ آرا ہما کس مارت کنت۔ کہ اے ساہت آئی سرا گوستہ، بلے ہر سنٹ دستاں چست کنت او شہ وتی رب ء زنک وبرلوٹیت۔ شہ لوٹگ ء کئے کئے را داشت کنت۔ بلے کئے انت کہ کسے ءِ لوٹا پیلہ بکنت۔
ٹوک پیلہی او نا پیلہی ءِ نہ انت، حبر منگ او نہ منگ ایگ انت چوش کہ رندانی مراگاہ و منگیرات او میریں بلوچاں ول کتگ ات، میریں ہیوتان گوشتگ ات کہ ہر کسی ڈاچی گوں آئی بگ ء گوں کپیت ۔ مولا کنڈگ ءِ آدیما چریت اے تہ قسمت ءِ ٹوکے انت کہ کسے شہ مولا کنڈگ ءِ راہ ء اتک وکسے بولان ءِ تنک ءِ دگ ء ۔۔۔او اے دی قسمت ءِ حبرے انت کہ چاکر ءِ لیٹرہ گوں میر ہیوتان ءِ بگ ء گوں کپیت ، ہما چاکر کہ گوشت کہ مشکلیں کارانی آسان کنوک انت اے مشکلیں کار آئی چوش آسان کت کہ گوشتے کہ ما اے رنگیں چندی لیٹرودادان داتگ آں۔۔۔بلے ما ایں کہ ہمے سخی ڈاتاریں مشکلیں کارانی کنوکیں، قوی ایں سردار ء را ڈوباریں۔ کہ ڈومبانی دا دان پچ گپتگیں حانی ء وتی لوگ بانک کنت۔ او شے مرید ء شہ بلوچی راج وغیرت ولج ء درکنیں وہدیکہ منامنیں کہ ہمیں دردانگیں بلوچ شیر ء تاجگ تریں وتی دشتار ءِ ڈومبان ء دنت ما شاعری ودی کاری ءِ لیکیتگیں حبراں، ناریخی راست زانیں او پدا گوشین کہ چاکر ء حانی وتی کنگ ء پہ اے قول گیری ءِ سجویں سازش ٹاہینت۔ او وتی مول ءِ مول کنگ ء رند وتی قول ئے پیلہ نہ کت او بیورغ کہ چاکر ءِ مر شند شاہ کٹی ء را پہ میر باہر خان وآئی بچ ء ناحق گونڈلاں دیگ ءِ عوض ء کوشت تہ چاکر بیورغ ء ’’لیٹروی چمراں‘‘ نہ بست او رندانی لوگ لوگ ء نہ چرینت۔
ہمے بیورغ ء ما بلوچستان ءِ شیر گوشوں او آئی شیری داستان ء انچیں پیمے ء بیان کنوں کہ رندانی قوی ایں سردار وبلوچ لجانی رکینوک ء گہاری ربالہانی بروک پیشداریں۔ بلے مروچی ایں بلوچ لوزانت ہچ گوشت نہ کنت کہ آرہن انت، زند ءِ شوہاز ء پہ ہاسکاری زرتہ یاکہ ساہ کندن ءِ سہکاری ء ماں ترینتہ۔ بلے راستیں ٹوک ہمیش انت کہ مانہ وتی تواریخ ءِ واجہ ایں او نہ وتی شاعری ءِ ڈاہی ایں۔ تواریخ لالہ ہتّو رام ءِ منتاں انت او شاعری ڈومبانی منت وار انت، گڑا پرچا، چاکر ءِ گہار گواہرام ءِ جنک او ڈومبنی ، جنتی آں بروبرمہ لیکیں ماکہ شموشتہ ، کہ ننگریں بیورغ ء چہ گوشتہ۔
جنتی رو مال انت امیرانی
ڈومبنی ذگریں قدح ءِ شیر انت
بلے وائے پنچ صد سالانی دراجیں پند کہ زحمانی زبریں زہاں ، برات کوشی ماں آورت، ڈیہہ بہ باد دات انت، استمان گارکت تمنی کینگ وحسدانی تنک چمنی ، وٹیہہ وغلامی کورچمی ء مئے ہرچی مژارووکور دیم کت، مئے تاریخ مئے روایت، مئے شدوشان مئے عزت، وغیرت، شہ مازت، مارا ہنچو کورچم وکوررژن کرت کہ ما درفشوکیں روچ ءِ چارگ ء باڑا نہ ایں ماوتی تاریخ ، دودربیدگ ، لیکہ ومزن شانی وتی شاعری وروایت ءِ وت ماناکنگ ءِ حق دی دوہمی آنی دست ء داتہ او واتراشہ ہرچی ء گیشینتہ ۔ مئے رژن، مئے زانت او مئے بلوچی ءِ نیام ء برزیں بیگاہی دیوال ءِ بزیں ساھگ ماں شاناں انت رولہ روبرکت ایگ انت رولہ بلگ ء نہ انت۔ پھر بوگ ء انت پھرانی سیاہی انت زنکانی نہ انت۔ ساہتاں کئے داشت کنت بے وسیں بے زکتیں او بے زنکیں لوزانت ءِ وس ء نہ انت۔ اے راستی ، چاکردی مار ات، بلے ہما وھداں کہ ہرچی اے بہ باد داتگ ات۔ اے مارگ چون یونان ءِ کسمانکی ہیرو ءِ مارگ ء انت کہ آئی قسمت ء ہمیش انت آرا داشت کس نہ کنت۔ مارت کنتے او مارگ ءِ درانگازی ء چوش کنت۔
سیوی گھوڑوی گرداں بات
شومیں گوہر ءِ ہرجاں بات
گوہرام شہ دوجاہاں بے جاہ بات
نہ گور باتے نے گنداوہ
شہ ہفت صد برنگیں ورناہاں
کہ پاگ اش پہ کہیبی بست انت
بورش بے لگام ء تاتک انت
آہاں پہ نشاں یکے نیست
تیغ آں چرتگ انت ہندی آں
بلے مروچی لوزانت ء وتی ہرچی کہ رہن کتہ آمارگ ء شہ کجا بیاریت او ساہتاں پہ کئے بہ واریت۔ نہ ہفت صدیں برنگلیں ورنا ءِ بیرانی او نہ محشریں سیوی ءِ تاراجی آئی مارگ ء جاہ سرینیت او نہ چاکری موتک آرا ارسیگ کنت پدادی ٹوک منگ او نہ نگ ایگ انت۔




					جولائی ۷۲ اولس











ٹپی ئیں گوربام

چو گرو کا تابداریں وماراریس گروکین، اولگا آشپی کہ لینن گرادئے ڈسکو ہالا بہار گاہی ماہکا نا گوں وتی ڈؤلداریں شمشاد قدیں بالادااو سیمین بدن ئے باہڑاں رقص کنا ناوتی نوک باہندیں مر مری جاڑی گناہ کہ زیملی دردانی وش تواریں شلنکاں پدر کرتنت تو نگہبان ئے نگاہاں عرشی پری ئے جاہی جلشک پہ وتی گناہ گاریں چماں چم ئے وت دیست ۔ او چو عو مر پرائی گنوک بوت۔ پدا سویت یونین کہ پر شت ؤبہر بہر بوت۔ نیادی ئے بازاراں کہ ہر جاہ وہر کجاوتی’’خیمہ جت‘‘ وبہار گاہ سمبر ینت انت۔ تہ ہمے اولگا، عاشقی ئے سچکانیں خیالانی اوتاکیں ماہ پری بازارونیادی ئے پترانی بدگواپیں تگر دی مان شولان پہ نگہبا ناشہ گر میں سیمین بدنا چو کتابی رنگیں سردیں جونے جوڑ بوت حفیظ جان ءِ ’’گڈی واس‘‘ راجی، ما لی، اخلاقی، اومہرومحبتانی تاراجی ئے انچیں جوانیں قصہے انت کہ آرائے ورنائیں آزمانگراگوں دل ئے درداں پہ درد مندیں دِ لاں آؤرتگ ۔ کہ آئی نفسیاتی اندوہ وانو کارا’’ٹھنڈاگوشت‘‘ او ’’ لاسٹ ٹینگو ان پیرس‘‘ Last tango in parisئے ترانگا گنیجیبت ۔
گوشنت کہ لوزانکی قصہانی تہاراج ئے اندر ابنی آدمی سیالانی نکش ہما پیما دارگ بوت کنت کہ آہستیں جہانا بوت کنت بزاں اگن چدو سرنہ بوتہ ۔رندا ہم بوت کنت۔ سیاہ ڈکال دوسیاہیں ڈکالانی ہنچیں ترپوک ودرظاہریں آد ینک یے انت کہ آراجی زندئے نوک کیسگیں زردارانی وبوتارانی اوڈکال جتیں مالدارانی بلے راجی دودانی رکینو کانی عکساں پہ راست وحقی پیش داریت۔
مالداریں پیردادوتی داداں چوسخی ڈاتاراپہ دوست وعازیزاں چوز ر زوالا حیرات کنت۔ ’’سنجراں ‘‘ مالدارو مغیم کنت۔ اووتی جندئے چو’’بلاہ نوش‘‘ بیست گام دارجیں ادیر ہا قبربیت ودراہیں لوچ لنگڑاں لاپ لنگڑی دنت۔ اے قصہ ئے وانگ أرند منا گوں وت بوتگیں ہمے ڈؤلیں واقعہ یے گیرکیت۔ من ہم پہ وتی دوستے أیک شپے نانے کرتگ ات کہ آنوک نوک ایم این اے بوتگ ات ، دراہیں مہمان ومدآہتنت، بلے مزنیں مہمان کہ آئی شرپ أاے دعوت ات نیاہت۔ پدایک روچے منی دفتراپہ وتی کاریا آہت۔ من گوشت یار تو آشپی وتی جند ئے شرپ أداتگیں دعوت أنیا ہتئے۔ گوشت یئے من دلا برتگ ات۔ من ہم وتی دلا گوشت کہ شہ منی نا تا آراشرتریں نانے رستہ اگن چوش دلابروکیں مردے بوتہ ۔ وتی کارے ہم دلابرتگ ات۔ حفیظ جان ئے’’حقیقت نگاری‘‘ آئی قصہانی حسن انت۔ ہمے پیما ستکگیں ڈوبرئے پاہار ہروانند ہیں بے روز گاریں ورنائے جبین ئے آس انت کہ ہر رنگ أبلیت ۔ بلے پہ وت ہچ ہرراہے کہ نہ گندیت گڈا ہما کار ادستا گپت کہ نہ آئی دل یئے لوٹیت نہ آئی تعلیم اجازت دنت اونہ تبلیغ ئے رُمائیت۔ کمالان ئے جند اہر چینکہ کمالا بر سیت ، بلے آئی جہدومحنت کے دستاں تاں کمال رسئت نہ کنت۔ آہم شکپے بیت کہ ’’روچکی‘‘ پر آنی نہ انت۔یہ دولت مندیں شپ چراں انت
’’سیاہ گوات‘‘ چونا ہاحرے انت، بلے شہ اسپاں تیزانت، حرتاچین عئید وڈگردال چو عسکری ڈگروال أگوں پیت وتلا ہ ونگرئی بلہاں سمبہینیت ۔ بلے دوستارا أعئید و ئے جنک آسکلک پہ وتی بچک سبزل دوست نہ بیت کہ حرتا چی ٹیہانی پیشگ انت۔ عئید وہر وھداں وتی دلیگ أکنت جوانیں فٹبالرے بلے قومی ٹیم أیلہ دنت کہ آگوں بے واکین سفارشی لیبیاں یکجاہ گوازی نہ کنت۔ چوشکہ سکندر اعظم یونانی اولمپک گوازیاں بہر نہ زرت کہ او دئےِ گوازمی کنوک دراہ بادشاہ نہ اتنت ۔ عئید وسیٹھ ئے جنئک أ نہ گیپت کہ نہ آگو شت وبرنج وارت نہ لیاری أیلہ دات واٹلی ء شت کنت ۔ بلے ہمے عئید وسیاہ گوات أچوں پہ سیاہ سریگ أندرکنت۔ اے قصہ ئےِ اصل تھیم انت۔ پریشی آرگا آزمانگر اقصہ ئا چہ طور سہرا کتہ۔ آزندوآزمانک دوئینانی وش رنگی وبدرنگی أچوں ماں گیجیت او چو بند یک أماں کشیت۔
’’شیر کنیں اندوہ‘‘ ئے ہیرو اکبر اماہ نور ئے دز گہارئےِ شگاں شہ کراچی یونیورسٹی أتا چینیت وکولو اہادیم دنت او دوہمی براماہ نورئےِ ماہ گونگیں انار کانی یات دانگ جاہا کارنت، بلے آئی جندیئےِ بیتال اکبر ادراں ڈیہہ کنت۔ جاپان أ دولت کٹیت ، بلے نوں آئی وتی جندئِے نام انت کہ ایشر اباز شریں ازمی دابے زانت اوبازایشرا ازم ئے نزوری لیکیت۔ ہمے پیما ’’کنٹگ ءِ وشبوہ‘‘ ئِے کچکول کہ کراچی ئِے سیٹھانی امبارانی چوکیداری أواب کپیت ۔ تہ ورنا ہیں وازدارنوکراں گلیننت ۔ اوکچکول کیچ أواترکنت۔ ناکوزہک گورائی ہمائی کننت کہ میراث خورگوں وتی خویشا کنت ۔ واجہ میر موسیٰ شہ کچکول ئِے قارونیں ہکاں پیریں ، نزوریں وبے واکیں کچکول ئِے بہرا گپت اوچہ طور را آرا میتا پیں ڈغاراں چوں بہر انجاں کنت او آدو برچوں زنت۔ اوپہ مڑاہ گوں سیال وؤار ثاں یک بیت۔ اے قصہ ہمداں ناپیلہی ئِے او پیلہی ئِے نیا مجیا کٹیت۔
’’ٹپی ایں گور بام‘‘ ہنچو کہ من یک برے پیسرا گوشتگ ات، ہردل أٹپی کنت ۔افغانستان ئے ماتیں گل زمین کہ شہ وتی چک چینی ئِے درداں ناریت ۔ وت چو یا سین ئِے مات ئِے دلا گپڑ گپڑکنت ۔ ہفت لکھ بر نگلیں ورناہاں کہ تو پنگ وبمبانی آسگواریں ناہار ایربرتنت۔ مارارندانی ہفت صدیں ونایانی ترانگا گجیت ۔ بلے آزمانک ئِے دُریں گوہروت موتکی وپر سیگ انت کہ جور جوابیں ہفت لکھ برنگلیں ورناوطن دوستی فرض ئِے راہا شہید بوتنت ۔ سولیں پسگ یا سین انت کہ دردانی ساہگاڑ ستہ۔ او ہچ نہ ہلو کیں مرکانی کاروان ئِے پادانی حاکشانی ئِے بدل ھون ئے حاکشانی دیستگ گژن و لنگڑی ئِے ناہارانی برپا کر تگیں بربادی دیست۔ جوانیں سرانی پہ حشک وسرتگیں نگنے ئِے دزّئیادست گڈگ ئے ملاّئی انصاف ہم دیست ، بلے انگت مات ؤبچا وتی ساہ گوں ہمے ٹپی ئیں ماتیں زمینا دوہتگ ات کہ گوراہاں شہیدانی ادیرہ یلہ دئیگ نہ بوتنت بلے ملاّ عبدالغنی کہ وتی ملاّئی فیصلہ دات۔ اوشہیدانی قبرانا کہ وتی منائے چیدگ لیکت۔ گڑا پہ یاسین او آئی ماتا چے منت کہ آراپہ وت ’’ جاہے ماندن‘‘ بگشتیں۔ اے قصہ آزمانگرئِے شرتریں قصہاں یکے انت ۔ کہ آئی ایشرا افغانستان ئِے جنگانی پڑئِے ’’کیوس‘‘ أہنچو پہ ازمانگری نکش کتہ کہ زندمانی ئِے زار ہانی راستیں، زندگیں ، تازگیں وتاجگیں حون رجیں دردانی نکش ئِے نوک بُرّے تگیں راڑے دراکنت۔ کہ آرا آزمانگرانسانی دؤر ودردانی نوک سریں رشتہ وسیالانی اوتا کاں ہنچو گوپتہ۔ کہ ازم کاری ئِے دراہین وش رنگی یئے گون انت او دروشم یئے زندئِے جندئیگ انت۔
’’ابا! من تئی ونا کوئِے حبراشکت انت، سیل کن ات، اگن ڈاکٹر امنی دست گڈات ، من آوہداں بے سمابیں، بگوشت ئے منی آستو نکا قینچی مہ کنئت ۔ کہ پدا منا پہ گوراکنگاد گہ جامگ نیست۔‘‘
نازی ئِے ماں ڈکال، لنگڑی ، نادراہی ئِے دراہیں ناہارانی نہردو کیں سکی آنی تہا، پہ زند وستر پوشیاہدوک وبے وسی ئِے ساہ کندنی واہگ بزگیں پس ئِے دلاچوں گوست۔ اونفس گیریں ساہ کندن پرائی چون مہربان بوت ۔ڈکال جتیں ارمانانی قصہ مہروانین ساہ کندن ئِے لیکہ انت۔ کہ آزمانگرا پہ راستی ووش رنگی مئے زندمانی ئِے راستانی لیک داتگ انت۔ او ہمے رنگا گلوتگیں شیر گرم ‘‘ لوچ ولنگڑی ئِے دگہ پیمیں داستانے انت، کہ وزیر دبئی ئے سوچوکیں ریک سراں دیم دات او آئی سوچوکیں زہیراں کہول ئِے دیم داتگیں کلہی کیسیٹ چوں ترہینت او آرا پدا پہ سوچو کیں زہیراں کہول ئِے دیم داتگیں کلہی کیسیٹ چوں تیرہینت او آراپدا پہ کہن جنیا و درملکیا پرینت ۔ او ہمے پیما شپ ئِے گڈی پاسا بیر گیری ئِے جوزہا۔ کسانیں کو دک ئِے پتی مہر چون بدل کنت۔ اے انسان دوستی ئِے مہربانیں دگہ بل یے آزمانک نویس أپہ جوانی نکش کتہ۔
دوزہ ئِے سر گؤش‘‘ ڈہل جنیں جلاب ئے اجمل ایم اے پاس کنت۔ بلے قسمت ئیچوسرنائیگا پچ نہ بیت۔ آشہ کہن أپہ تا سے آپ أرضا انت کہ انا گت گوں وتی ہم سبق ایں تنسکیں شبانہ ہادپ کپیت ۔ نہ تاس نہ تنسواو نہ شباہ آئی ہوشا میں تناں ترابینیت ۔ آیتو گیں کہن ئِے گوں دیات أوتر واجہ کنت کہ سوب مندان کس لگور نہ لیکیت اوزور اکاکس گناہ گارنہ زانت۔
جوان مرگیں فلاسفر ئِے قبرئِے شک بے شک چو آئی فلاسفیا کسان سالیا بیرانی ئِے زہر اچسیت۔ کہ مہرانی کودکی تاں ورنائیا رؤت ، بلے پیراں سری ئِے مڑاہاں رسگا سردو ستانی بدواہی ئِے گواچی بیت۔ واہمے شک کو ٹیں مرد ئِے پیما بیت کہ شک بازایر کنت، بلے سرائے پٹ نیست، یکے شکے (سررندے ) کا ربست نہ کنت کہ گوشتگ اِش:
ہرکس کہ سربہ تراشد قلندری نمی داند
’’آسکلک‘‘ نو یسوک ئِے ورنائی ویونیورسٹی ئِے زمانگ ئِے عاشقی وعاشق تبی ئِے ہمادااستان انت کہ آئرالینن گراداسرا گوستہ۔ آسکلک کہ پرائی پارسی دانیں پروفیسر یں بلک أغزال ئِے پہما انت۔ پہ ورنائین آزمانگر اچو آسکلک أتر اس کنت برانز گپت ۔ بازان سوچیت، مہرئیِے انگرانی سراپچیت، بلے کس نہ پشیت۔ کہ ورنائیئِے وتی لہڑانت، وتی مہرانت۔ وتی تبے انت کہ وتی پیما بلیت بلے پھر نہ بیت۔ اے قصہ داستانے ئِے پیما آرگ بوتگ، افسانہ ئِے رنگ ودروشم داریت۔ بلے بازیں کرداروکساں کسانیں پلاٹ ایشر اشہ شارٹ اسٹور ی ئے رد ادرکشت او ناولٹ ئِے کہو لا برانت۔ بلے، اے راستی جوانبئا سہرا انت کہ مہراوگوں دراں ڈیہاں اوہماوانی جندئِے ڈیہہ ہامہرنہ مانیت، زہیروکے پشت کپیت او ہمے زہیروک حفیظ جان جوان جتگ۔
’’دو گنوک‘‘ ئِے رنگانی شہرئے زنگ أکئے بہ جنت ۔ استمان شاعراگوشتگ ات ’’بولان ہارکنت ، کلاّں سازکنت‘‘ بلے اے رندی کہ آئی ہار کرت کل آن ئے گار کرت۔ دوگنوک منتنت ۔ گوں پشتکپتگیں بازیں ساراں ۔ ساراں رنگانی زنگ جت وزنکانی درد مارِ ت او گنوکاں رنگانی ندارگ کرت وبچکندات انت کہ آیان ئے نون پہ ہچ رنگ أبد نیا ہت او ہچ رنگ آہان دوست نہ بوت۔ بیدا سپتیں رنگ ئِے پلیں بچکندا ۔ راستش گوشتہ، کہ اسپتیں برمش درین ئِے ہفت رنگی یے دنت ، بلے چم یے بہ بیت پہ گندگا۔ او ہمے گندوکیں دوئیں چماں مہلو نک گنوک گوشیت۔
’’یہودی ئِے جنئک‘‘ دی گنوک یے، کہ پاکستان فلسطین اشتہ او گوں پاکستانی ورنا مہر کنت کہ آیہودی یے، آرایا ہوا ہنچو دوست انت کہ آئی گوش ہر توار پرآئی منا أیروشلم ویہودائِے زیمل وزہیر ی وش تواری دینت۔ بلے ہرکس کہ اسرائیل ئِے زنگا بہ جنت، آکس آئی مہرئِے زنکانی ہمراہ نہ بیت بلکہ آبے مہری ئِے سنئی آنی آماچ بیت۔
’’پرشتگیں بالاد‘‘ ئے بولان زانت کہ گسد گواریں کہربائِے قولیگین دردانگی ماڑی کہ آوان کسانی کڈکی لیباں دتک وواجک ئے عاروسی باد گیراں بستک ات۔ آرا جاڑوئے رپتگیں مور مانٹیانی تیشگاں ڈیینتگ ات، بلے آوتی دلا دشتاری قولانی او مہرانی دروتانی ہرچ بل یے داشتگ ات۔ آئی سردارہین زشتیاں چنڈیت ، بلے گسد کہ گوں برات وکودک أبے مہرو بے میاراواترکرت۔ بولان وتی سگریٹ ئِے بنڈک ہنچو چگل دات کہ گوشئے اائی دراہین بنامی وبہتان چوتمبا کاسہت دوتا بال داتنت وبیددل ئِے جنئگ أکیگدئِے بلک أرہادگ بوت ۔ دود ، میار، زشت ونام دپی دراہ گوشئے پروشتگیں بانڈم انت کہ مہر ئِے بادگیرئے پروشتگیں بالا دئِے دیم اش داشت نہ کرت ۔ او بولان گوں دلیگاں گوں کپت گوں راجیگاں گوں نہ کپت۔ بولان ئے دودانی اولاک نہ بوئگ گوں کپت گوں راجیگاں گوں نہ کپت۔ بولان ئے دودانی اولاک نہ بوئگ وانو کارادو ست بیت کہ نہ بیت ، بلے ازمکارئِے ازم راج ئِے تہی پرشت وپروشاں پہ دل وراستی جوانیں ڈؤلیئا پیشداریت۔
’’بدرنگ‘‘ جوانیں آزمانکے یک ورنایے شررگیں جنین یے بس ئِے بندی گندیت ، شہ برقعہ ہاد یمائے چار یت ۔ تہ آبشکندیت، آایشرادری یمیں بشکندئِے ڈؤلیئا ماریت۔ راہا کہ ورنا آرا ااپ وچاہے ئِے جست گوشیت لالہ منی ہمراہ اے گونڈ واگلا سے سردیں آپ بدئے۔ او آپ شربت کاریت، بس أکہ ایرکپنت آئی دوست اوشتاتہ گورائی بانکربیت تئی نشارئِے دیما آہتگوں ۔ نوں آزانت کہ گہارکی بچکندئے بانک رنگ انت۔ نشارئِے وش رنگیار ا آئی دگہ پیمیادیست ، ہمے مارگ ئِے او شاعر ا اے پیمادر انگاز کنت۔ ’’جو جہان ئِے بدرنگ تریں وبد نصیب لبولے ئے کہ من تراگہارئِے وڑاچاریں، او گشت نہ کنیں تو چنکس زیبائے‘‘ ، آئی دو ہیمی ئِے وش رنگیاراوتی مارگ ئِے بدرنگی ہنچو بدل دات ۔آوتی بے وابی أپہ سرجاہا بدل کنت وگوشیت کہ من درا ہیں شپ گوں بالشت أباٹ وبل اتوں، اے جوانیں ازمی صفتے انت کہ ایشر انگریزی ء Transferepithat گوشنت۔
’’یک دگہ بکّے ‘‘ گندہ گلام پر تو یکے بکّے بس نہ انت کہ دگرے شہ مہرانی نازی ایں پریا میرئِے بچاں ، نادرگلام پہ مشت ولگت زرت واجت، آئی حون پالات ، سیاہ تہاریں قبرئِے ہوٹ بوت، بلے میرئِے مر مریں دیوالاوتی سیاہین سنگے ہنچو ماں گپت ۔ کہ آگوں ایند گہ نما سگاں پہ دگہ پکے سنگ سیاہ بوت او ہمے قصہ ہار احفیظ جان ہما جوان مرزتہ کہ۔
’’پیر مرد‘‘ ورنائیں آزمانگرئِے گڈی داستان انت کہ گناہ وثواب ئِے جہان أہرچی أگناہ زانت او ہچیأگناہ نہ زانت، کہ بازیں چیز کہ یک وہدے گناہ نہ بوتگ پداگناہ بوگت انت۔ وتی گودی أگوں دوکستانیں زہگاں ناکوئِے ہوٹ کنت او وت چلتن ئِے دامن أآسے بالیت۔ کہ اے آسارانا گما نایر زبالادیں دیہہ قذیں پیر مردے دی دار برکنت۔ اسپیتیں پوشاک گوریں مرد، ورنائیں فلاسفر او آہانی بالتگیں آس نہ یونی پرومی تھیوس آس انت کہ آئی شہ وتی ڈؤلیں دیوتاہانی جہانا ایشر ادُزّت وبنی آدمی پسگا نادات او نہ حلب ئے بال ئے آس انت کہ آئی پرستاراں آراخدازانت، بلے دوئینانی ئے اُمیت ئِے روژنائی کہ آانسان ئے رُ ژن انت۔ شہ ہمے علاقہاں دراکنت۔ وہد یکہ پیر مردورنائِے آئی پاداں کپئگ أسک بدبارت او ہنچو ہژم گپت کہ آشہ زہرا چو بیدا لرزیت، چیا کہ رُژن وعلم پہ پادانی کپگا نہ رسیت۔ او عالم وتی سراہچ بنی بندہ ئِے عیما جہل نہ کنت۔ سرجہلی مستریں گناہ اانت اوسر مستریں ثواب انت۔ مرو چی مناشصت سال بوتہ ژمن وشرتردگہ کئے اے راستی أمارت کنت۔















پجاّری دانک۔’’اے زندیت‘‘

من ونیامت دوئیں پجگورئے آبادیں، ملگزاریں، سبز وشادابیں، آپواریں و آپداریں، مچکدگ باگ و بکل، برنجی وزرت جاہ، کہن و کاریز ، چمگ وکوروکور جوانی ڈیہاودی بوتگاں، رستگ دمزن بوتگاں، ہم سروہم سبق وہم تبک بوتگاں۔ مادوئیناں کہ اسکول ئا داخلہ گپت، اے درائیں دوازدہ شہر ئے پنجگورئے یکیں سرکاری مڈل اسکول ات۔ بلے وانگ کہ دربرت، آرا ہائی اسکول اش کرتگت ۔۔۔ماہم سروہمسروات ئنت۔ عطا شاد شہ من یک سالے دیما ات او من شہ نیامت وصدیق آزات یک سالے دیما اتوں۔ عطا شاد شہ چتکانی کورک سری میتکگا من شہ گرمکان ، صدیق آزاد شہ لینا ونیامت شہ سوردواواسکولا، دہمی ، نہمی او ہشتمی جماعتا اتاں، اگہ منا شری ئاہوش بکنت، ما اولی ادبی دیوان وگشانکی مراگاہ وتی اردو ء استاد عبدالواسع حزین ئے پاگ واجہی ئا اڈدات ۔ او ہمے ڈولاگوں ادبی ولوازانکی مشکولیاں گوں ترئیتاں ۔ اے اولی شرکنیں پنز ات کہ ماوتی اسکول ئے وانگ ئے وہداں چشت ۔ چشت وبلاہ گشت۔ دیمتیرا کہ ماپدورندئیا بلوچستان ئے یکین مزن وانگ جاہ بزاں گورنمنٹ کالج کوئٹہ ہا آہتاں۔ وتی ردوم ورون، دہل وبردر انگاز کرتنت۔ ماشہ اردوئے ادبی ڈنا دراہت ووتی وتی ودی کاری پڈاں پہ وتی ماتی شرکنیں زوان ولوزانکاوتی جہد وجوز گوں وتی مستریں لوزانت، شاعر وشر گداراں وہمایانی راہ شونی، دست کمکی ودلبڈئیا گوں بلوچ قومی لوزانکی، سیاسی ، وربیدگی کاراں ہم کو پگ وہم دپ کناں شت انت۔
عطامئے شاعر، صدیق مئے، احوال کار، نیامت مئے آزمانکار، اومن شرگداراتوں۔نیامت ڈاکٹری ئے اولی چکاس پاس کرت، وکراچی ئے جلگہیں شہراپہ ڈاکٹری ؤ درماں جاہا شت۔ من او صدیق آزات دوئیں پشت کپتاں۔ ہنچو کہ عطا شما درستاں پیشتر پشت کپتگ ات، آرٹسا شتگت ، من وآزات ہم آئی رند گیری کرت وآرٹس ونت۔ وپہ راستی ادب ؤ لوانک ئے شاگردانی سرپاں ہور بوتاں۔ بلے نیامت ونت ڈاکٹری وقلم ئے پہ راجی نادراہی، ناہمواری ، انسانی لاچاری وبیوسی ئے ذگروبیان ئے کسواں تاچیت ۔ڈاکٹر نشتگ ات، پاکستان ئے مستریں صنعتی شہر کراچی ئے میکلوڈ روڑئے میڈیکل ہوسٹلا۔ ونتئے بندر روڈ ئے میدیکل کالج ئے کلاسان او کارئے ماں تہمیات جاہاں ، دارواودرّومان کرت۔ ڈاکٹری شرپ دارئنت کہ بنی آدمی نادراہیاں ہلاج کنت، آئی ناہلاجی ودردان ہلاج کنت۔ بنی آدمی سلامتی ئے وشیاں پدا آرادنت۔ اے جان ئے دورانت، دردانت، کہ درگیجگ بنت دارگ بنت۔ بلے ہما درد ہمانا دراہی کہ راجارا نابروبری ۔ بازتبکی ئے بہرا وبانگابنی آدماراداتگ انت، آہاناں گندگ ، مارگ ، درانگاز کنگ او بیان کنگ، سوچنی درماں ئے وساشہ درانت۔ کہ آقلم ئے طبیب ئے ودی کاری رژن وتب ئے ہوریں دیدودیدگانی دیستگیں او گوستگیں گُمان ، بیسہ وبے بیسہی ئے گیا بان ئے کاہ رستگ وکاہ نرستگ ئیارما ئینیت ۔ اوہولکّیانی تن آپی وہوژنودی ئے ساچاناں چو سولا رودیت و چو سولکا گیمریت۔
ہمے ردگ ، گیمرگ وحشک بوئگ ئے کسہ ڈاکٹر نیا مت وتی آزمانک’’اے زندئیت‘‘ ئے تہا پنجگورئے حشکیں گوریچی چلگاں، ’’شپ شپ ،روشپ انت‘‘ ئے آہاڑ ، ونزومجانی چاگردابنا کرتہ ۔ تاں تریں چلگا آورتہ اے بیان پہ کلو جانی پیریں بلک وورنائیں پت ئے پہ وتی چکانی رکنیگا جہدوار مانانی جوانیں درنگازی ئیت۔ ایشی اندرا بے وردیں لنگڑی ولوچی۔ بے نپیں محنت و بے مزدیں پوریات ئے دائمی چہراماں گیشگ جوانیا پیش دارگ بوتہ۔ بلے مردم ئے زندو مرگ و مورانی زندئے بے وسی او وس ئے جوانیں نکشے کشتہ۔ ’’مرگ وموروتی وتی کدو وکونڈانی تہا نزرتگ انت۔ او وتی نزارتگیں زمستانی توشگاں وتی زندئے دیمپانی کنگائنت ۔‘‘ بلے بنی آدم وتی جندئے راجی برزو جہلیانی وڈالی انت۔
تیرماہی بشامی ہوراں گروک ئے دوچاپی، مشک دپی شلگانی آپ، گورگئے سارتیں گوات کہ آسمی پل ئے گر میں تپی آسا تو ست نہ کنت۔ آئی مات ملا وفقیرانی دم ودوتاں وتی بچ ئے گہر تپانی درمانا شوہاز کنت۔ بلے استالے سدیت۔ کہ گہری تپ ئے بید مرکا دگہ ہلاج نیست۔ کہ گُردّرئے تہلی زپت بوتہ ۔ وکونیں پہ بہا ہم نہ رسیت ۔ اے زندئے ڈاکٹر ئے، ادب ئے ڈاکٹر ئے، دوئینانی ودی کاری راست انت۔ کہ ’’استالے سست‘‘ ئے آزمانکا وتا درانگاز کنت۔
رحم علی، گراناز ، زرو وبابو یار جان او بڈی یارک وباتی زرّک ئے کسہ ، شہر ، میتگ ، بازار ۔ بابو محلہ ولین ئے نوک آبادیں، درآمدیں او خانہ زاتیں سرکاری پگار گیرانی ، نوکیں رشتہانی، لڑگ وجڑگئے جوانیں نکشے کہ ’’سی کلدار‘‘ کرزیت۔ کہ سی ہزاری گنج’’دوراں دہلینتگ انت۔’گرانو تو بزاں وتئی جنک۔‘
زارپہ زندا کہ زند گریبی انت۔ او گریبی دلمرادئے’’ وش نصیبی ‘‘سکراتی جن وگرانی ساہتا آئی، شررنگیں جنا وازدار رحمدل ئے رحمدلیانی آماچا داشت نہ کرت۔ کہ گژنا گوں مزارا میڑینتہ۔۔۔۔وسو پہ نشارا ، جن پہ جودااوجود پہ تنک وپیں گورا ۔ دراہ بے دس نا ہلاج او لاچار، لوچ و رزوا، کہ زند پہ ہزار جنجال نہ گوزیت۔ او مرک بے تواراکیت۔ اناگتہ بارگیں اوتاک سدیت۔ اوکسہا کوٹینیت ۔ ، کہ درواہیں واہگ ناپیلہ بنت۔ بید ناشری ئے یکیں رحمدلیں سیاہیں واہگا کہ ورنائیں جن ونوکیں جنوزام ئے دیما سیاہیں تاپگے موشیت۔ مرکی موتک ولجانی مرک ئے زہیروکاں شہرستانی گورستاناں شنگینیت۔
شگام ورگام ئے وتی تام ئیت ۔ ہامیں ئے وتی داب ئیت۔ مچ اوسپ ئے کوش، رنگ ئے گوائی ، پیشنائی درنپانچ۔ ٹک ونوک ٹک، پارنجی ؤچوری ہانی کوکارک ۔ مچکدگ ئے بانوری شپ وروچانی گرم وپاہاریں دلانی وتی نوبت ایت۔ بلے شریک ووازدارئے دائمی گرونگرئے وتی چاڈیت۔ کہ ایشرا ڈاکٹر نیامت جوانیا سہراکرتگ۔
’’زرت ئے ڈگار‘‘ ئے ڈگار، ہماہا میں، ہما برورون ئے ہلانی تہا، دہلے دنت۔ کہ شہ اندگراں بدل انت، کہ نیکیں دہل چون بدل بیت۔ پہ بدیں دہلا۔ کہ مہلوک ئے زباں دارگ نبیت۔ اوسنجرئے یکیں ورنائیں لائقیں جنک چوں ہمے ناہاریں، ناروائیں، زبانانی وڈالی بیت۔
’’گوردگیں واہگ‘‘او’’کودکیں گودی‘‘ورنائی ئے واہگانی سوچوکیں زراب ئے دو قصہ انت۔ کہ آگاہ ووابیں دلانی زنگاں وتی وتی چاگرداپہ جوانی وازمانگری پیش دارئنت۔ او ’’شپ جاہ وروجاہ‘‘ ، بے بندری ، بے روزگاری، واجہ ئے بوتاری، او خدمت گارئے ناوشی ئے یاغیانی جوانیں بے ثمریں کسہئے ئنت کہ میروپہ ہستو منداں دنتان دروشیت ونیزگاریں لگوراں آرابد کیت۔‘‘ میروشہداد کوشیت۔ او ہمائیپیمیں یاغی ئے کہ اللہ دادا تت، آمیرواجنت ، مہلوک گشیت، ’’شربوت آلم ئے جاں چٹ ات۔‘‘بلے جان نہ حپتہ ۔ کہ کوشوکاہرکس زانت۔ بلے کس نامنئی ۔ گپت نہ کنت۔ ترس ئے تراس برجاہ انت، کہ شپ جاہی وروجاہی وتی وجاہا انت۔
فقیر شہ کچکانی دپاپچ ئے گرہنا پُچّ گپت۔ کہ اے پرزونگ شہ برنج وگوشتا پر انت۔ بوجیت ئے حاک من کاسگا۔ اے واننکیں دپے ات، کہ پنڈگ لوٹیت ۔ قصہ آزمانکی آسرا تاں پجیت، دیمانہ روت۔ کہ بزگی ہما ٹکا او شتوک ئنت۔
مہرے تیاب وزندئے تیاب، دوئیں پہ پیریں گنگزاروآئی سہن ومہریں ورنائیں جنئک ماہ گل یکیں ٹکا او شتوک انت۔ چواوماچ ئے تیاب دیمی میتگا کہ سالونکیں سبزل کیت، سبزل سیر انت، وشحال انت۔ بلے شہ ماہ گل بے حیال انت۔ تیاب دیما کہ پہ سرکاری کارئیاکیت۔ ماہ گل ئے یا تا کپیت۔۔۔۔گڈا موٹلا سواربیت۔ روت دیم پہ وتی مرادانی تیابا۔
’’یاتانی واتر‘‘ ئے قصہہ آزمانکی رنگا واجاہا آورتہ بلے زندئے راستیں قصہہ انت۔ ورنائی ئے گنوکی ہر نوکیں شے ہاپہ وت جواں لیکیت۔ ہر بدلی پرائی منا ّآرا دیما بارت ۔ او ہر کہنیں تام ، دود، دریش، پچ وپوشاک آرا پدا دور دنت۔ وانگ، کسب وکار آرادیما بارت۔ کہ آئی ناوانندگی پشتا دور داتگ ۔ اومزاروتی نا ما مظہر کنت۔ ۔۔۔وتی زبا نا یلہ دنت ، وتی پوشاکاں چگل دنت۔۔۔ پیر سالی آراگستائی وکودکی یاتاں پرینیت ۔بلے اودا سرنبیت۔ کہ ہرچی ئے تڑبے ہست انت۔
’’بے آسریں ہوس‘‘ ڈاکٹر دوستیں ئے دوستیں بن جنا چوں گوں شش چکاں ڈلگ چار کنت۔ او گون نرس ئے شپی ڈپٹیاں چوں آرواتی ہوسنا کیاں جنجال کنت۔ او پدا گوں ڈاکٹر نجمہ ہا جن وجودی چوں ہوار کنت۔ او نیٹ درساں چو ہامگیں بندیکی ترکاں چوڑ ینیت او برہنگیں ہاز گیں ہوس ئے ڈاکٹر اچار کشک ئے سرا ایوکا کوشتار ینیت۔ ڈاکٹر نیا مت اے قصہ وشیں وڑیابیاں کرتگ۔
ودی بوتہ یا وودی نہ بوتہ، بلے تو مے بستہ۔ پہ رضا یا پہ زور، پہ دل کشی یا پہ نا دل کشی مات دراانت پت پنیام انت۔ کہ مات زانت انت، ماتی گری راستی انت او پت رواجی ودودی انت۔ مات پوریات گرانت، اے آئی پوریات ئے مزانت یا کہ دست وشی انت۔ بلے ہست و نیست دوئیں شہ مات ئے رضا انت۔ پت روابہ بیت کہ ناروا۔
بنی آدم ایوک انت ۔ پیر بیت گندہ ترایوک بیت۔ بلے روبر کتا، یورپ ئے صنعتی ڈیہاں ازمانگراگوں پیریں زال وپیریں مردئے ایوکا، وتی درانڈیہی ایوکی ’مں کورئے پتارا‘ وشیں رنگے ئیا ہوار کرتگ انت۔
شونے برگ دوہمی مزنیں جنگ ئے جوانیں قصہ ایت کہ ازمانگرا آورتہ ۔ اوبنی آدمی ، مردوجنی سیاسی وراجی وت ماں وتیانی بے مٹیں حالواراں پہ زالانی سوب او مروئے بے سوبی چہ طور در آورت ۔ آواجہ ہاپہ ازمانگری درانگاز کرتہ۔
توواب ئیت کہ آگاہیت ۔ بلے پہ وابیں وآگاہیں چما کہ نہر دوکیں مشین و موٹلاں، آپی گراب وبو جیاں، تیاب وزرئے لاپا کہ زمیں درئیا گندیئت ، چار کی ئے گرگیں سلامت انت۔ بلے لوجر وماہی ئے چاژ نوئے گارات انت۔ زوت گس وجاگہہ ہم گار بیت۔ کارجاہ، ماڑی ، بادگیروآیانی بوتار او واجہ ڈیہہ ئے مستر وکستر بنت ۔ او بزگیں چارکی، چارو بیت، چوپگ ئے گونیا سٹگ بنت۔ اے جوانیں الیگری ئے گوں مئے تیاب وزرئے نوک تریں چست وایراں ، کہ آزمانگراپما آورتہ۔
جوان مرد وموچو دوجتائیں قصہہ انت۔ بلے یکے پہ سرمچاری، دومی پہ سرچاری ، وتی ڈیہہ ؤ وطن ئے شہ دری ناشریں ارداں پہک کنئگ ئے جہدانی نامداریں وتمردیں ورناانت۔ کہ دست ندینت۔ او دژمنا مدام تاچیئت۔ ہنوگیں زندئے زندگیں جہدانی بے دروریں نکش ئنت۔ کہ آزمانگراپہ تکائی کیشینتگ انت۔
اے کسانیں چم شانک من آزمانکانی سراوانگار ند کہ دوردات۔ من ہنچو مارت کہ ڈاکٹر نیامت پدا ودی کاری ئے پڑاور نابوتہ او واتریئے کتہ۔ واجہ ئے زبان وبیان بلوچی زبان ئے شیر کنیں چمگ جوانی گل زمیں ئے آبا ادیں حاک وگلاں وتی لوز ، محاورہ او درانگازی راہ بند رودینتگ ، پکا کرتگ ، وبر جاہ داشتگنت، او وتی کتا بارا براہ دار کرتہ۔ او آئی چواندگراں وتی زبان بللہ نکرتہ او نہ وتی نویسگ واظہارئے درچ ووڈشہ دری زوان ولوزاں لیگار کرتہ۔ منی خیالا ادبی لیکہا زوان ئے برجا دارگ ، آراودینگ ودیمابرگ پہ ادیب ولوز انتا قومی فرض ایت۔ کہ آایشرا پہ زبان، راج، وقوماوتی لوزانکی، قومی حذمتانی تکا پیلہ کرت کنت۔ اوڈاکٹر نیامت اے قومی فرض و راجی حذمت دوئین اے آزمانکانی نویسگا وشنگ کنئگا سرجم کرتگ انت۔ من آرا مبارک باددئیں کہ آئی اے کسانیں کتاب کہ دیما آورتہ ۔ آئی بلوچی ؤ آزمانکی گنجار امزنیں وبے دروریں سوگاتے داتہ۔


پجاردانک
بشیر بیدار آجوی ئے وابانی آگہیں شاعر

بشیر بیدار مئے ہما دور وزمانگ ئے سیاہ ؤ تہاریں زمستانی شپانی او رُوژنا ؤ ترپنا کیں تبدولیواری روچانی ، سیاسی راجی ؤ لوزانکی جہدانی ہمراہ ؤ سنگتے انت۔ کہ وانند ہیں بلوچ ورناہاں پہ بلوچ قوم ، راج ؤ لوزانک ئے دیمروی ئا اولی رنداں یک ہمدپ، ہمرنگ اوہمگامیں جنزے پہ راہ وراہبند دستازرتگ ات۔ اکبر بارک زئی، مراد ساحر، عبدالصمد امیری، جمعہ خان، شیر محمد مری اومان اللہ گچکی۔ ہمے سرجمیں جہدانی اولی سرپ ئے ڈلگیں رہشون اتنت۔ عطا شاد ، صورت خان مری، صدیق آزات، کریم دشتی مئے ہمسروہم دیوان اتنت۔ کوئٹہ کالج ئے ورنا وانندہ گل، بلوچی لوزانکی دیوان، اوشہ کالج ئاڈن، بلوچی اکیڈمی، ریڈیو پاکستان او اولس بلوچی ئے ادبی وربیدگی ودی کاری جہدانی ہمدپی وہمگامی ئے چست وایرانی تہا محمد سردار خان گشکوری، بشیر احمد بلوچ، خدا بخش مری، اوطاہر محمد خان ئے ہم مزنیں بہرے بوتہ۔ میر مٹھا خان مری وملک محمد پناہ اے جہدانی دائمیں راہ شون اتنت۔
بشیر بیدار شہ مادرستاں سنہا کسترات ۔ پمیشکہ اے پنچ سروگیں استال ئے اولی برمشانی دورا گوں ما مہلو نکا ہم دیوان وہم مجلس نہ یت۔ بلے آئی دتی شاعری وشعری پر بندانی دیوان شہ اسکول ئے کسان سالیاں بنا کرتگ ات۔ او آئی پربند چوکہ آوت گوشیت نوکیں دورئا 1962ئا چاپ بوتگ ات اتنت اور ندتراں اولس بلوچی ئا ہم آئی شعروپربندانی چاپ بنا بوتگ ات۔ کہ ایشی آرا بلوچی شعری نوکیں چاگردئے او ادبی ولوزانکی الکہانی ہما بہرئے یک دائمیں باسکے جورکرت۔ کہ آزانت، رُژن ؤ آگہی ئا رابنی آدم ئے دیمروی وشحالی وآجوی ئے مان زمان زاننت۔ اکبر جان بارک زئی، جمعہ خان وسنگتاں 1958ئا بلوچی اکیڈمی کراچی جوڑ کرتگ ات۔ آہاں مستاگ، بلوچی زہگ بلداوشیر محمد مری ئے کہنیں بلوچی شاعری ئے کتاب چاپ کت انت۔ کہ اے بلوچی ’’کتب نویسی‘‘ ئے بُن حشتانی مزنیں چیدگ و ’’سنگ میل‘‘ زانگ بنت ۔ ایشاں ؤ ابیدواجہ سردار خان گشکوری ئے انگریزی زبان ئا بلوچ قوم ونسل ئے تاریخ ہم ہمے سالا شنگ بیت۔ او کراچی وبلوچستان ئے راج دوست، لوزانک زانت، شاعر وڈرامہ وکسمانک کاراں ہمے سال ئے تیر ماہی وشیں روچاں ماں مستونگ ئا مزنیں بلوچی دیوان یے ومرا گا ہے اڑدات ۔ آرامرحوم عبدالقیوم بلوچ ئا بقول اکبر بارک زئی گوں وت وتن تہا برجم وکامیاب کرت۔ بلے منی خیالا دور وچارند ایشرا خانِ قلات ئے شیخ ماندہ ئے ماڑی ئا بوتگیں دیوانا ایربرت۔ کہ پاکستان ئے صدارتی ماڑی او قلات ئے خان ئے ماڑی ئے سازشان نہ ریاست قلات بحال کرت او نہ بلوچستان ئے وت واجہی آرادات بلکیں بدلا اے دراہیں بلوچستان دوست وقوم پرستاں پہ سیاہ وتہاریں شپے بوت وچولوڑاماں شانت یئے ۔ ایرانی بلوچستا ن ئے چند سالاں سرداد شاہ ئے یاغیگری ، آئی برات احمد شاہ ئے پاکستان ئے ادارانی دستادستگیری او پدا آہانی ایرانی حاکمانی دستا دئیگ ئے کارانی خلاف ئا کراچی ئے وانند ہیں ورناہانی جمعہ خان ئے سروکی ئا احتجاج اوڈھاکہ ہائی کورت ئا احمد شاہ وآہانی کہول ئے ایرانی وازدارانی دستانہ دئیگ ئے دعویٰ ئے خارجی ، ہنچیں ناوشیں کارات انت۔ کہ آہاں مئے پیمیں ’’حساسیں‘‘ کساں سالیں اسکول وکالج ئے وانو کانی دل ودماغ ئے تہا اے نکش دورش ’’مہر کم‘‘ کت انت۔ ما آوہداں نہ زانت ۔ نوروز خان زرک زئی ئے پہ خانِ قلات ئے دست گیری ونظر بندی ئے خلاف ئا یاغی بوئگ او پاکستان اردانی دستا قرآن ئے مان زمانی ئا پدگرجابیئگ او رنداشہ مارشل لا کورٹ ئا گوں ہفت برنگلیں ورناہاں پاہواں گُٹ گیر کنگ۔ ہما نکش نوک کرتنت او دورش کدینت ؤ ہازگیں ٹپ جوڑ کرتنت۔ او ہمے ہاز گیں ٹپاں اور دورشی ئیں داغاں بلوچی رژن ، زانت اونیٹ شاعری وادبار انوکیں مقصدے ودردانی گجیں انبارے دات۔ گوں گیدی ئے بنی آدمی در دودوراں شریدارکت۔ کہ آدور ہنچیں آشوب باہندیں دورے ات۔ آزاتی ، آجوی وآگہی ئے یک زرمبشتے ات۔ کہ افریقہ وایشیائے الکہئے مانپو چپتگ ات ۔ کہ ایشی توم دوہمی مزنیں گیدی مڑائی ئے وہداں ماں جنگی پڑاں کپتگ ات۔ کہ روبرکتی سرمایہ داریں اولس واجہیں ملک اوسویٹ اشترا کی یونین ہم کو پگ بوتنت ۔ اوآہاں فاشزم نازی ازم ئا راکروڑاں انسانی دیم حونی ئا رند بے سوب کتگ ات۔ اوپہ زیر دست ومحکو میں قوم دراجاں اولس واجہی وقومی آزاتی ئے یک بے بہائیں مستا گے آور تگ ات۔ 
مااسکولاں کہ وانگا شتیں انگریز ا ہندوستان یلہ داتگ ات۔ ہندوستان و پاکستان ئے دو جتائیں ملکے جوڑ کتگ او درشتگ ات۔ کسانی ئے اسکولی وانگ ئے سالاں مانزانت کہ چونیں آزاتی وچونیں ملکے انت ۔ کالجا کہ اتکیں ، ماگڑا مارت کہ چونہ انت۔ چوکہ مارا گوشگ بوتگ ات۔ بشیر بیدار یک پمئیا شہ ما مہلونک ئا گہترات۔ کہ آ1965ئا کالج ئا اتک۔
آوہداں ہر چی ئا نوکیں دابے زرتگ ات۔ بلے واب ہما ات انت۔ واہگ ہما ات انت۔ بنی آدم ئے آجوی، قومانی آزاتی ، مہلونک ئے وت واجہی، وتی زبان ، وتی دودؤ وتی گل زمین ئے گل و پھلانی رنگ دوشیں بوانی چاگرداسُہب ئے سمین ئے عطر باریں مستاگ کہ گوں روچ ئے ادلی برمشاں عاشقارادنت یئے۔ کہ دوشی آئی’’گوں گل ئے دیما میل کُتہ‘‘ ۔ چوکہ جام درک گوشتگ ات۔

	جی سمین بے پولا بہشتی ایت
	اچ لطیف ئے تہ پھلو ا کائیت
	گوں گل لئے دیما میل کت ایت دوشی
	بویئے شہ بیکاں زرتگئے وشیں
جام ئے سُبب ئے سمین بہشت ئے بوؤ ودھناں پرائی کاریت کہ آئی دوشی گلیں دوست ئے دیم مالتہ او چرائی زلپاں بویئے زرتگ ۔ ہمے خیالا فیض احمد فیض چودرانگاز کنت۔
نسیم تیرے شبستان سے ہو کہ آئی ہے
مری سحر میں مہک ہے تیرے بدن کی
او مصطفیٰ زیدی ہمے بوؤدھناں شہ گواتازوریت اودتی جندئے بدنا مالیت۔ تاں دیراں ہمے بواں گین کنت:
ہوا شب کو جو بدلتی ہوئی پہلو آئی
مدتوں اپنے بدن سے تیری خوشبو آئی
بلے پہ بشیر بیدار گوات دگہ پیما کشیت ۔ آوتی چار بندیں شعراگوات ئارادروئی دنت۔
	جی! تئی بچکنداں گلاب درنزیں
	مسکین ملگوراں تئی زباد شنزیں
	دست بنداں من کناں پریات
	گوات کشیت تئی دیم مبات دنزیں
جام ئے معشوق پرائی عرش پری انت۔ تو شہ آئی پلو ااتگگیں گوات بے جست وپرس ئا بہشتی ئنت۔ بزاں آئی مہر افلاطونی رنگائنت ۔ او فیض ومصطفیٰ ئے مہر ہمے جہان ئے دل دلی ئیں پیما انت۔ کہ دوئیں دوست ئے بدن ئے وشیں بوامارئنت۔ او بشیر بیدار دوست ئے گلاب درنزیں بچکنداں اوزباد شنزیں ملگوراں جی وجان کنت۔ کہ آگو شئیے آئی دیما نشتہ بلے گوات کہ کشیت آگو ا تا راد روئی دنت۔ کہ چوسمین و کوشا کشا تئے ۔ ’’دوست ئے دیم ونزیں مبات‘‘ ہمیشی آئی شاعری غمناک کتہ۔ او ہمے غم بشیر ئے عاشق طبی ئے پن ومزواک ئنت۔ چوکہ فاضل ئا گوشتہ
غم خیالے او عاشقی چاڑے
اے دگہ شغل او آدگہ کارے
بیدارؔ ستر’’بے دار‘‘ بہ بیت۔ آوتی ودی کاری ازم ئا را گرودرانی اولاک جور نہ کنت۔ او نہ وتی شاعری ئا راشہ بلوچی پہکیں زبان ، راج ودودر بید گانی گل زمین ئے بوؤ باساں دور داشت کنت۔ وتی ودی کاری واہگاں آمدام شہ بلوچی ئے کلاسیکی بُن زہاں اور اجی شاہی تبی ئے گراں مہذبیں چمگاں ہژنودووشتام کنت۔
بلے اے ہژنودی پہ تن آپیں دل ئے او حژکا وگیں زردئے ہوشا میں واہگاں ہورانی لہتیں ترمپ انت کہ ریکسراں رتکنت اور یکا چو بلا ہا ایر بُرتنت۔ دل چوکو ٹو اہوس کنت۔ تلو سیت پہ بام ئے استال ئا۔
	چُن تا چُنتا۔
	دل ئے چیہا لاں کناں من گُٹ گیر
	مرچی تالاں انت دو بر
	دل ئے کلمانٹیں حیال
	بام ئے استار
	چنکس ! دلکش انت دلابام ئے ترپوکیں استار
	کدی درپشیت منی بام ئے شروکیں استار
اے گال وگپتار بیدار ئے ورنائی اووانگی روچابنداتی شعرانی کردے سطرانت۔ کہ دلا پُترئنت ۔ ہرورنالوٹیت کہ بام ئے استال دربیت۔ گوربام ونیٹ بام روچ ئے مستاگر بہ بیت وائے دل ئے آپُسی او کلمانٹیں حیالانی بے وسی کہ پہ دل ئے چیہا لانی گُٹ گیری ئا چوں باڑائنت۔ بلے جی، درفشنا کیں منی شروکیں استال، روچ ئے گواچی، پہ روچا چوں ہدوناک، روچ کہ درکیت آ ساری ئا برکت بیت۔ انگریز شاعر کیٹس ئا گوشتہ۔ راستیں مہرئے واہگ، چوشپ تاپیں کرمک ئے ہلائنت۔ کہ پہ استالا زریت۔ تلو سیت۔ نہ کرم اوداسربیت او نہ استال جہلا کیت ۔ شپ ہم لوٹیت۔ کہ روچ ئے دیدار ابکنت ۔ بلے روچ کہ کیت شپ بیگواہ بیت۔ کلمانٹی وآپُسی ئے ہمے برآوریں بے بری ئے اوتاکاں شاعر بیدار گوں ارمانیں دلے ئا کشیت ، خیال ئے سچکانیں دوچاں وتی دل پسندیں آزمان ئے گیواراچوں پہ دل کش چواستار سمبہینیت ۔ وتی دلا جزم انت۔ کہ
		 حشکاوگیں زردئے ڈگار
		سبزیت پدا، سیر آپ بیت
بشیربیدارہمے چاگردا ہمے زر مبشتے او آشوبی پرُ امیتیں وپرُ دردیں ، بلے سحر نا کیں دوراوتی وانگ وزانگ ئے بنگیجی سال گوازینت انت۔ کہ مامہلونکالتہیں سال سرگواز ینتگ اتنت۔ آہم مئے ڈولا رُژن ، زانت وآگہی ئے بازیں سندو پڑاں، کسان سالی وؤرنائی ئے تجربت وسرگوستاں سرجناں، شہر ستان وکالج ئے بودن جاہاں سربوتگ ات۔
بلے پہ ماروکیں پر ردیں دل ئے واجہیں ہر شاعرا ، شعرانی پر بندگ ئے سکیں چونا ذہنی وجذباتی ہما یکیں پادآہتگیں بے قرار یں جوزہ ئے سبب انت۔ کہ اے سنہا ہرورنائے دل ودماغ ئے سراگوزیت۔ آیک مہرے انت۔ یک حبے انت، یک ہُلّے انت ۔ کہ درددور ئے وشی ؤ وت سری ئے یک ہنچیں پاہارے کہ یک پار گئیا درآہگ لوٹیت ایشانی دری واندری باہندیک پیم نہ ینت۔بلے یک پیم دراکن انت، کہ ورنائی وت یک جتائیں حبے داریت۔ آایش انت کہ ہرچی ئے راستی وناراستی، شری وگندگی ئا تپاس بکنت۔ تری ترندیں شعرانی دردانی آماچ بہ بیت۔ گرمیں جان ولہہمیں بدن ئے چو قرآن ئا تاک تاکی وشیشمی تحت ئے ژندی بہ بیت۔ گرمیں ورنائیں حون ئیے لیکانی نکش بہ بنت، یاں پاہوانی گوربامی گٹ گیری بہ بیت۔ اے دراہ پہ روچ ئے، راستی وحق ئے روحانی اولی تنگویں برمشاں، وترادرانگاز کنگ ، وتراشنک جنئگ ، اوبنی آدمارا شہ نا امیتی ئے تہاریں شپاں رکھا سگ ئے ازل تاں ابد، یک کشیں جہدانی یک تاریخی سفر ے انت۔ کہ آئی تہا ادیب وشاعرگوں’’تاریخ ساز‘‘ئا بہہ گوں بوت نہ کنت اگں آبنی آدم ئے دردانی ہلاریں وارث انت۔ آئی دراہیں ودی کاری درانگاز وشعرونغمہ وساز دراہ تاریخ ئے لگت مالانی توارو آواز بنت۔ او ہما بے صوت وتواریں گاریں وگمساریں انسانانی دوبر’’صدا‘‘ جوڑبنت۔ کہ آہاں ئا بندی جاہاں او اذیت گاہاں۔ پن نیام او بینام کنگ بوتگ ات۔ او بشیر بیدار شاعرانی ہمے سرپ ئا گوں گون انت۔ آسدک انت۔
		عمرانہ بیت ڈکال ئے دور
		چلگ پروشیت ہزام بیت
		آسر کہ اے کلمانٹیں شپ
		دریت وتی جنوزامی گداں
		پوشیت وتی وزلزہاں بانور بیت
		(گوں) گوربا م ئے سہت وسمبہاں
منا بشیر ئے ہمے ’’بشارت‘‘ سک دوست بیت۔ کہ ہر دیں ’’آکلمانٹیں خیال‘‘ئا دل ئے چیہالاں شنگ کنت۔ آ آزمان ئا سرزوریت۔ اوبام ئے استال ئا آئی بیکانی سیاہیں دامن ئا ٹک کنت۔ اوکلمانٹیں شپ کہ چہ بے آسری ئا جاہ جنت۔ آجنوزامی جژاں دریت ؤ بانوری ولزہاں برکنت، او وتراگوں گوربام ئے سہت وسمبہاں روچ ئے ندریگ کنت۔ چوش کہ
شپ گوں وتی زوراکیاں
آسر، برے بنام بیت
پہ زورکاں ، نیز وری مستریں بدنامی انت۔ کہ اے آہاں پن نیامی ئے گاریں تہو نگا ہنچو دوردنت کہ آہانی نام وتوارا شودورندکس نہ ہشکنت۔ کہ شاعرئے گپتاراں۔ زوراکی کئے سیاہیں شپاں آزاتی ئے چراغ روک کرتگ انت۔
	زواکی ئے سیاہیں شپاں
	آزاتی ئے روک انت چراغ
	ما سرگراں، دیما رواں
	دیم پہ صبا ہ ئے مزل ئا
	پروشاں کنیں دیما رویں
	زورا کی ئے ہر سانکل ئا
	ہر جاہ بچار جمبور انت آس
	ظلم ئا نہ بیت کچ وکساس 
	ماں ویٹ نام ؤ کمبوڈیا
	لاؤس یا رھوڈیشیا
	پلیں فلسطین ئے زمین
	مینتگ گشئے حون ئے تہا
	ہنچیں منی ماتیں وطن
	انگیر کتہ ہر نیمگا
	سردار ومیر وؤ واجہاں
	دلار وٹھکیں رہبراں
ہما زر مبشتی وآشوبی دورا کہ افریقہ وایشیائی زیر دستیں قوماں ، زوراکیں، سامراجی قوتانی خلاف ئا وتی آزاتی ئے جنگ تیز کرتگ ات۔ او نیٹ غلامی ئے سانکلانی بورنیگا آدراہیں ملک وقوم سوبی بوتگ اتنت۔ بلے بلوچ پرچا سوب مندنہ بوت۔ ایشرا بیدارئے بیداریں وتکائیں ذہن ئا ہما وہدی ماریتگ او آئی دیستگ ات۔ کہ بلوچ ئا را سردار ، میرؤ واجہاں، ابیددلاّرؤ ٹھگیں رہبراں مانتر ینتگ ات۔ اے نظم آئی 38سال ساری نبشتہ کرتگ ات۔ مروچی ہم ہما راہ بر انت۔ او بلوچ ہما سانکلاں دست گیر ونفس گیرانت
م، ن، راشدؔ ہمے ڈولیں واجکارانی پجاری چوکنا ئینتہ
	اجل ، ان سے مل
	کہ یہ سادہ دل
	نہ اہل صلوٰۃ نہ اہل شراب
	نہ اہل ادب نہ اہل حساب
	نہ اہل کتاب
	نہ اہل خلا ، نہ اہل زمین
	فقط بے یقین، فقط بے یقین
	بڑھوتم بھی آگے بڑھو
	بڑھو نوتونگرگداؤ
	نہ کشکول دریوزہ گردی چھپاؤ
	بڑھو بندگانِ سیاست ، بڑھو بندگانِ دام
	اجل یہ سب انسان منفی ہیں
	منفی زیادہ ہیں ، انسان کم
	ہوا ان پر نگاہِ کرم
بلے اجل ئا وتی نگاہ کرم ، تنے وہدی دُور داشتگ کہ ہما یانی دور برجاہ انت۔ بشیر بیدار ہمے راستیں جاوروتی نظم چک برئے تہا چوں گوں، دلپروشیں وارس پریں پیمادرانگازکتہ۔
	چک انت پہ زر چک انت پہ زر
	بیا وت گچیں کن بیا بہ بر
	اے زندئے نیادی جاہ ئا نوں
	نیست انت دگہ بیع وشر(ع)
	رہشون وہدے کہ دذّ بنت
	ایمان بہا پہ مُزّ بنت
	ما ہچ نہ ونتہ دپتراں 
	نیادی کن انت ساہ وسراں 
	دودے عجب دستکار کتگ
	ہلک ئے منی سوداگراں 
	پدر کجا بنت راست و رد
	پُرشتگ قلمکارانی ند
	بلوچ ئا گوشتہ:
	سردار کہ دُزے یار بیت
	نام ونمود ئے گار بیت
دزے یاری بہ بیت یا کہ پرے یاراں قلمکارئے ’’ندکاری‘‘ بہ بیت دوئینانی معنایک ہمے ڈولیں ندکاریں دانشورانی باروایڈوردسعید گوشیت کہ آ’’قبول کردہ‘‘ انت۔ کہ آہاں زوراک وزوراوریں ئے ’’طرفداری‘‘ ئے راہ گپتگ ۔ چوباید نہ انت۔ چیا کہ ودی کاریں پوہیں او سرپدیں دانشورئے اصلی کرد ہمیش انت۔ کہ آزوراکی ئے برخلاف بہ بیت۔ آئی وتی جندئے لوزاں اے قول چوش انت۔ "The intellectual should always be in opposition to power"او بشیر بیدار کہ ماریت ۔ کہ ادیب یاں شاعر اگں اے کردؤ کردار ئا یلہ دنت، توراست وردئے تفاوت گاربیت۔ او آ ایشرا انچیں ناوشیں ونا گیگیں صورتے زانت۔ کہ آبے ریاؤ رُواگوشیت کہ ’’پرشتگ قلمکارئے ند‘‘گڑا آموتکے کاریت ؤ شاعرئے موتک ئا نبشتہ کنت۔
	موتکے آورتگ مرچی پہ راج ئے سرا
	منی دوردستیں یلیں شاعرا
	عمرے گوازینتگ بلے ماں شاہ ئے درا
	اونوں پمیشکہ:
	راج ئے لج ئے اجل لیکیت وانندگاں
	سروک ئے کُشندہ گوشیت باز سراں
	ہما سرکجام انت سروں پر نہ بیت
	بلے راست ایش انت کہ
	ورنا وانندہ گل ظلم وزورئے اجل
	پہ تبدجتاں چو کہ نوداتی شل
	وتا ندر ؤ قولیگ ؤ حیرات کت
	پہ ڈیہہ ہا ہما ورنا وانندہاں
پہ ہمے ورنا وانندہاں ہما دوراں کہ ویتنامی آجوئی ئے یک قومی ترانہے اودے ورناہاں جت، ہما ئی پیمیں یک بلوچی پربندے عطا شاد چوش آورت

	آدمی ذات ئے اے رستری جاہا
	ہر کوہ ئے پشتالدیگ ایت
	من وتی پسگاں
	زارو چیہا لاں
	بیا ات کشاں
	اے لدیگاں
	قرن ئے قہریں پلنگ منی چک
چونیں سد کی یے ات۔ چونیں جزمے ات۔ مادراہیں ورنا وانندہ گل وتی دلاں جزم اتنت کہ بلوچ ورنا قرن ئے قہریں پلنگ انت۔ آکوہ ئے پشت ئے لدیگاں آپی سنگاں رسینیت او وتی قومی گران باہندیں آشوبا سوبی کنت ۔ ہنچو کہ ویت نامی ورنااں کرتگ ات۔ اگں چوش نہ بوت پریشی ورنا ملامت نہ ینت۔ تواگں آہاں نہ گلائیت پہ گلائیش ۔ بلے آہاں مہ ڈوبار اوراج ئے لج ئے جل مہ گوش۔ عطا شاد، دیست ’’وشنیا تکاں‘‘ دیرانت کہ وتی واہگ برتگ انت۔ ہمے واہگانی ویل ئا ورنائے استمانی صوت ئے بدل گوانز گی طفل ئے نازینک کرت۔ آئی بلوچی شعرئے گل زمین یلہ دات اردو ئے دامن گپت ، ورنائی ئے جزم ئے جاہاں پیری ئے اے لوری آورت۔
	زندگی کے جنگل میں
	سووروں کا غوغا ہے
	جانے کتنی مدت سے
	میرے شیر بچوں کو
	نیند بھی نہیں آئی
	میرے شیر بچے جب
	صجدم جوان ہوں گے
	زندگی کے جنگل پر
	کتنے مہربان ہوں گے
عطا شادنوں ہمے جنز وجہدابلوچ ئے ہما نوکیں ورنا ہاردنت کہ آوہدی آطفلے بوتگ ات اووتی سد کی ئا درانگاز کنت کہ آہم وتراشہ ’’سوورانی غوغا‘‘ ہاچڈائینیت۔ بشیر وعطائے دوئینای بھیسہ ورناہانی سرایک رنگا بر قرارانت ۔ بلے دور ودراں ڈیہیں ، دوردستیں، ’’یلیں‘‘ شاعر ئا پرچاوتی ’’ریٹانی‘‘ یلہ داتہ او ’’ساربیتہ‘‘ اگں پہ دراں ڈیہیا شاعر سار بوتیں انت۔ گڑا اکبر بارک زئی بوتگ ات۔ چوش نہ گوں اکبر بوت کنت۔ اونہ کہ گوں بشیر بوتہ۔ کہ دوئیں زاننت کہ ’’ہوشمنداں دار برپامی کنند‘‘ اوما’’مست گوں منصور درنداں برقص ئے‘‘ پیما ایں منی خیال ئا دوئینانی مارگ ئے یک رنگی ؤ ہم دپی ملا فاضل ئے نصیحت ئے پہ راست وحقی گوشدارگ وآئی سرا روگ ئے ’’مشترکہ قومی جذبہ‘‘انت کہ اے قومی شاعرانی دلایک پیما جنگا انت
	منی نصیحتاں برحق باور کن ات
	مہر ودوستی ئا نیکہ پہ سیم وزرکن ات
	مولیں تاوان کش ات کاراں شرکن ات
	دژمنیں مرداں گرات، سنگ وسرکن ات
	چماں گوں ڈاڈوی کمندی گٹان کن ات
بلوچ ئے یکیں جو ہرآئی راست بازی انت۔ اواے جو ہر آب دار ہما وہدی آئی وتی بوت کنت کہ آئی رُژن ودانش ئے ’’وابستگی‘‘گوں وتی دو دوراجی قدراں ہما پیم بہ بیت کہ بالاچ ئے گوں وتی کمان وتیراں یک پلو ابیتگ او دوہمی پلو اگوں شہیدانی حون ئے بیرگری ئا بیتگ ۔ مئے کردے دانش وریں قلمکاربالاچ ئے بیر گیری ئا آڈولا گندگ ئے’’روادار‘‘ نہ ینت۔ کہ بیروباہوٹ ئے بلوچی ننگ وناموس ئے کہنیں کلاسیکی قدر ، قیاس وکیلو ایشاں سنگ وپارسنگ نہ کتہ۔ بلکیں ہمے ٹک ئے یک واجکارے بالاچ ئا را’’سفاکیں قاتلے‘‘زانت۔ اواے راستا کر موش کنت۔ کہ مروچی ہم میان استمانی تعلقداریانی تہا بیرگیری ئے حقRight of Retaliationیک جائزیں وقانودی راہے انت۔ اواے حق شہ کہنیں قبائلی دستور ودوداں زورگ بوتگ ۔ اے ڈولیں تو جیل ہما مردم دیما کارنت۔ کہ آوتی ’’وابستگی‘‘ ئا داشت نہ کن انت۔ کہ آہاں’’عمریگوازینتگ ماں شاہ ئے درا‘‘ موتکانی مورتانی سایگ او دل ئے دردانی سہڑینگ مزنیں شاعری یے نہ انت۔ او نہ ساڑا ہگی لوزانک ؤ ادبے انت۔ کہ اے ڈولیں شاعری وادب ، قلمکارئے جنداراشہ وتی زبان ئے گل زمین ئے دردانی بودن جاہاں دورداریت ۔ گڑا آشہ راج ئا ہم دور بیت۔ اے دوری پندے نہ انت فکر یگ انت۔ لیکہ ئیگ انت۔ وابستگی وکمٹ منٹ ایگ انت۔ گوں وتی قوم، زبان ، ملک ؤ ڈاڈوئی گٹ وکوہ وکوہسراں۔ پمیشکہ بشیر بیدار پہ اکبر بارک زئی ئا زندگیں شعری پیغامے دیم دنت۔
	منی ہمبل ! منی سنگت
	مبو ابدال و چو بے وت
	پہ جہداں دائمی جہہ جن
	 زراب دے نوں دل ئے چولاں
	بہ رمب چو دور سریں کورا
	بگوار چو موسمی ہورا
	گوں جوانیں لیکہ وکرداں
	بدل کن اے بدیں دورا
	بیاکہ آہگ ئے وہدانت
	بیاکہ راج ترا لوٹیت
	کلات ئے پروشگ ئا ظلم ئے
	ببئے ہمگام وتی برات ئے
	منی ہمبل منی سنگت!
اے تواراواے گو انک شاعر بیدارئے ہما مارگی زانت ئے درانگاز انت۔ کہ اے ہروہداں آئی راہ شون انت۔ اوزانت وذہن ئے حق وہلا ریں ہمراہ و سنگت ئے درگیجگ وگچین کنگ ئا آئی دست کمک انت۔ ہمے دست کمکی ئے برکت انت۔ کہ آزانت کہ اکبر جان ادیبانی ہما ٹک ئے سرخیل انت۔ کہ آہاناں دری حاکمانی ادارکی ’’سیاسی بالادستی‘‘ ئا تیرو تو پکانی زورا مکرو فریبانی تراساں ہنیں دراں ڈیہہ کتہ بلے آہاں ایشانی واجہی نہ دوددانی جہان ئا او نہ ارواحی آزمان ئا قبول کتہ۔ چیا کہ آہانی ارواح وتی جندیگ انت۔ اکبر جان ئے اے شعر’’مئے واب مئیگ انت‘‘ آئی ہمے رُژن ولیکی راستیانی جوانیں عکسے انت۔
	مئے جان مئیگ انت
	مئے ساہ مئیگ انت
	ارواح مئیگ انت
اکبر وبشیر بیدار دوئیناں وتی مچ ومیتگ ، وتی ہلک وہامین ، وتی شہروبازار وتی کوروکوہستار، وتی ملک وانبار درہ یات انت۔ آراپہ دراں ڈیہی اوایشر پہ وتاں ڈیہی۔ زاننت کہ اے مئیگ انت۔ بلے مارانت کہ اے مئے نہ ینت۔ ہمے مارگ چوکہ کوشا کشیت ؤ چونو داشنز یت انت و مارگ ئے ہمے فکری یکجائی Synthesisودی کاری ئے ’’مہمیز‘‘ بیت او شاعرارا شہ دل ایکیمی ئے تہو نگ ئا درکنت او بامساریں امیتانی جہان ئا سرکنت۔ گڈا آراوتی ہست ئے، وتی ساہ وارواح ئے احساس بیت، ہمے احساس شاعر ئے گوں راجاماں رُژن ئے جہان ئا نزیکی وسیالی ئے بزیں بن پدانت۔ کہ آرا شہ Stagnationؤ ammanenceئا دور داریت۔ بزاں فکر وخیال ئے چمگی آپ ئا رایکیں جاگہا اوشتگ او چوکل ئے آپا شونز کپکگا نیلیت ۔ آئی فکرورُژن ئا چو چمگ ئے تچوکیں آپا پہک وسلا داریت
بشیر بیدار ئے شاعری توتکیں چمکانی ہما تچوکیں آپ انت کہ آئی بنزہ شہ بلوچ راج ئے دودربیدگی کہسراں درکیت۔ بلوچ گل زمین ئے ملک وملگزاراں آپ دنت۔
آئی توم کہ تج کنت۔ آورنائی ئے ہلانی تہا ہزام ئے پل ئا چوماہ رنگاہا گندیت۔ بلے آرا وانگیں بتے زانت۔ کہ شاعرئے جندوانگ انت۔ نہ زانت وتراندر بکنت ۔ یاں بتا پرستش بکنت۔
	پہ ترس ولر ز آوت آخری بندئا چوش بیان کنت۔
	نقش انت دل ئے جہلا نکیاں
	تئی محرمیں دست ئے نشان
	من چوں ترا بہیال کناں
	تئی غم ، غم ایت زندئے غماں
	ہزام ئے پل ، ماہِ لقا!!
آئی ترس ولرزہمیش انت۔ کہ زندئے بازیں غم دوست ئے یکیں غم ئا چرائی دلا مبر نت ۔ آبیرگا چوفیض صاحب ئے ڈولانہ گوشیت
	تیرا غم ہے تو غمِ دہر کا جھگڑا کیا ہے
	 تیری آنکھوں کے سوا دنیا میں رکھا کیا ہے
	مگر اور بھی دکھ ہیں زمانے میں محبت کے سوا
	راحتیں او ر بھی ہیں وصل کی راحت کے سوا
بلے راستیں حبر ہمیش انت کہ ہچ حساسیں شاعریازانت کاریں شہمیں مردم وتی جندارایاوتی ذاتارا شہ وتی چاگردا ، چرائی چست وایراں دور داشت نہ کنت او وتی بتانی مہر اراوتی دراہیں زندئے مڈی یا زندئے ایوکیں غم نہ لیکت کنت۔ اے شہ زندئے بازیں غماں یک گمے انت۔ پنوں ئے عشق ئے نشان میری انت پرائی بلے
	اے مچکدگ، اے کورئے آپ
	اے کوہ وڈن ، مسکیں ڈگار
	اے سبزیں درچک ، مستیں کشار
	برجاہ ہما پیشی دوار
	دراہ گوشنت
	پنوں نہ مرتگ زندگ انت
	سسی جوان وپل کندگ انت
دوست ئے مہرؤ وطن ئے مہرآ راچشیں وشیں علامتی ڈولے ئا گوں کلات ، کور، آپ درچک وڈگارا اے شعرانی تہا پر بندگ ، شاعرئے جمالیاتی ذوق ، کلاسیکی زانت او شعری تب ئے بے مٹیں مثالے انت۔ آدل جم انت۔ کہ ہماوشیں دور پدا کیت۔ او پنوں ئے کلات پدا آباد بیت۔ عہدی دور واترکن انت۔
	 وش ات انت عہدی دور بلوچانی
	سبزات انت تل ؤ سنج ات انت تازی
آئی پہ کتر ہے ہاریں گورمانی چراگ بے حیال کرتگ ات انت
ہوشیے کہ کرت یا تاکپت ۔ ماندات یئے نیلیں زرا۔ دیست یئے تیاب گارانت۔ دیوانگیں مرید ئے پیما چاکراں چرائی باج برتگ او

		ڈوبارگ و تژن وشگاں
		کلیں جہان ئے مے سرا
نوں امیت پہ ترس ولرزا اور ترس پہ نا امیدی او بیرگیں دلپروشی ئا سروشاہ کشیت ’’زندمانی ئے نظم ’’زندہ مانی ‘‘ئے مستاگرنہ انت۔ بلکن مرگ ئے ودارانی واہگانی چم وچاری ئے نوکیں اندازے ئا درانگاز ئنت ۔ کہ بیزاری ئے ’’انتہا‘‘ہااتکہ سربیتہ
	 منارا بکش ات چرے شہرا گستا
	کن ات آس ورو کے منا مان بدارات
ہنچو دراکنت کہ شاعرئے، وجود بے ساہین جونے ات۔ کہ آوتی آس روک ئے پریات ئا کنت آس روک مرگ ئے سہمی روچا دارگ بیت کہ آرا آپ ئے ریچگ ہم گوشنت
آچرے(پرسی) پترا بیزار وشزارانت۔ کہ آزبانے داریت۔ بلے گنگ ووانگ انت شعرئے گڈی سطرا آگوشیت
کن ات آس ورو کے منا مان بدارات
نوں قبرئے جست وپرس ئے ترس او منکر ونکیرئے جستانی بے پسوی ئے او گنگیں زبان ئے وبے وسی آئی سماجی بے وسی ئے درو ظاہریں علامت انت۔ کہ ایشاں آئی ارواھاراہم کدینتہ
	چو مریدا داغ داغ ہر بند منی
	چاکرئے پیما حانی ئے مستر نہ یاں
	بے وتی گنج ایت پمنی نزا، او بشیر
	ساری ئے حالا جست کن ات ہوشمندیں سراں
شاعر کہ گوں کیف وقدماں دل ئے سہڑ ینگ ئے جہداکنت۔ آچو مریدا ہربنداداغانی ہازگی او دورئے چاکرانی حانی ئے وازداری ئے زراباں ماریت، قدحاں بازکنت۔ غماں انباز کنت۔بے وسی ئے بدل بے وتی(بے خودی) بیت۔ کہ’’ساری‘‘ پہ ہوشمنداں انت۔
	ہوشاکہ کیت پدا چرے جہانا شزاربیت
	وہدئے مجازیں گا لوار
	بیتگ یکیں پیشا خدا
	ہرکس پہ دیم مرچاں خدا
	مردم برو ، آخرکجا
	من دست وت گٹ گیر کناں اے زندئے پیریں واہگاں
	مرچی وتی حوناں چہ دت
	گوں واہگے تنگے گراں!!
نااُمیتی وبے وسی ئے تہارتریں تہونگ ئے کورچات ئا مردم کپیت توکپتگیں مردم ئے مارگ واحساسانی چدوشرتریں درانگاز چے بیت کنت۔ کہ بشیر بیدار کتہ۔ بلے اے ’’کیفیت‘‘ کتر ہے انت۔ ساہتے انت۔ کسانکیں ادارُکی جذباتی وذہنی پارہارے انت۔ کہ شہ ورنائی ئے جوش ئا پادکیت۔ ہوش ئا بارت۔ بلے کس گوشت و کنت۔ کہ اے شاعری ئے بزاں بیداری شاعری ئے یک ہمک وہدی وابے انت۔ چوش نہ انت۔’’گوربام ‘‘ ئے آئی شعروت ایشی گوائی ئا دنت۔
	او دل منی بے تاگتیں
	تاگت بکن گوربام بیت
	شپ گوں وتی زوراکیاں
	آسر، برے بنام بیت
گوربام بشیر ئے شعرانی اولی کتاب انت۔ کہ آئی شاعری ئے سال وروچانی، موسم ومولمانی ہل واہگانی درچ وداب ئے جوانیں آدینکے زانگ بیت۔ گڈاماواجکارئے شاعری ئے ردوم ئے جوانی نیزوریاں شرئیادیست کنیں۔ گوربام وت چوناحنی رجیں آشوب ئے مستا گی زانگ بیت۔ کہ روچ ئے نگر ہیں برمشاں ہرنیمگا شنگ کنت۔ بلے روز دئے پربند دگہ پرامیتیں پیغامے کارگائنت
	ماں کہسراں شنگ انت گشئے
	ماہ گونگ ئے لنٹانی پن
ماہ گونگ ئے لنٹانی پن آرا بے تاہیرکن انت۔ گڈا آمارایت کہ اے شپ کہ گوں دردو صدرنگیں غما پیداک انت۔ پرائی منّ ئا
	سال انت منی نزا گشئے
	لُنجیں شپ ئے ہر چاریں پاس
	باہند کنت ومرمریت
	ماں داشتگیں دلبندئے آس
	قسمت ، پدا صحبے بہ بیت
	چہ رودراتک ئا بامے بدنت
	روچ ایر روان انت کنڈگ ئا
’’زمستان کہ کیت بہار گاہ دور نہ انت‘‘ انگریز شائر شیلےؔگوشتگ ات۔ او بلوچی شاعر بیدار گوشیت روچ بُڈّیت کہ صحبے بہ بیت کہ نوں آئی دل بے تاگت نہ انت۔ آزانت اے شپ بنی آدم ئے ژندیانی کہ آئی شہ دراہیں روچ ئے دست گٹیاں کٹتگ انت۔ شہ ماتیں قدرت ئے نیمگا داتگیں جوانیں ہلا جے انت۔ او ہمے ڈول ئا پہ مال ودلوت چرندوپرنداں
	چہ گریشگ و کوہ لداں
	دراتکگ انت ہلک ئے رمگ
	’’تاباندا صحب بوتگ زبہر‘‘
	جنگل شہ وشیں زیملاں
	آسکانی لحمیں تردگاں
	وش بانگیں مرگ ئے نالگاں
بیدار ئے نظم ئے وانگ ئا رند منا کلاسیکی بانکیں شاعر سیمک ئے ہما گال یات کاینت۔ کہ آئی پہ وتی مرتگیں جودئے زندگ کنگا جت انت۔ اولوزانی تہا شہ استیں۔ کوہ گرند، کہکر، ترمپ وجیہراں، نتھائے پاگ ، گلالک، جابہ وتیغ وتوپک ئے یک ہنچیں شبینی نقشے Imageryکشئت۔ کہ آتاں روچ مروچی ادب ئے ڈوبرانکش انت۔ او ہمے پیما عطا شاد ئے شپانک لوزانی تہا شبینی عکس کشی انت۔ کہ آہم نمیران انت۔ اوسہمی اے ڈولیں زلوزی شبینی نقشبندی انت۔ آبشیر بیدار ئے’’روزد‘‘ انت۔ کہ وانوک ئے دل ئا نکش بندیت۔ اوتاں ابدمانیت کہ تچوکیں آپ ئے پشت ئے نقش نہ انت۔ کہ گوشوک یئے گندیت اونہ وانوک یئے سیل کنت۔ بلے دل گنوک انت پر تو پہر بندیت۔ کہ اے نکشیں لیکانی وتی جندئے نکشے انت۔
	 دل گنوک ایت پر تو پہر بندیت
	تچوکیں آپ ئے پشتا کشک رندیت (سید ہاشمی)
شعرکہ چوتچوکیں آپاد یما بروت آئی پشتا پشت کپتگیں نکش آئی ابدمانی اور دوم ئے مان زمان انت۔ بشیری شاعری پمن نوک نہ انت۔ بلے آتیوگیں’’کلام‘‘ئے وانگ پمن نوک انت۔ من کہ آراگوں کلاسیکی شاعراں ، وتی دورئے سینئر تریںr Senioشاعراں، یک جاگندیں، من آئی شاعری ئا گہتریں وشائیگاں تریں’’تناظرے‘‘ ئا دیست کنیں، مارت کنیں، اوہمیشاں قلما زوریں کا گدے سرانکش کنیں۔ نہ منی دل لوٹیت او نہ اے لہتیں تاکدیمانی نویسگ ئے مانا ایش انت۔ کہ من’’تقابلی جائزہ ہے‘‘ بگریں یاں یک فیصلہے بدئیں ۔ منا بشیر ئے ہر کجام ، شعر ، غزل گال، یا صوت کہ دوست بیت منی دل گوشیت کہ وتی دل ئے گپاں اودماغ ئے حیالاں شمارا شریدار بکنیں او ہمے شریداری ئے اظہار ، قلمکاریں ئے وہداں مناکہنیں ونوکیں بازیں شعر وشاعریات کا ینت۔ من آہانی ذکراکنیں۔ من پٹ وپولی تحقیق سیاہگے مقالہ نبشتہ کنگا نہ اوں من وتی دوست ئے او شاعر ئے شعر تبی وشاعرانی تب، داب ، درچ ، ودوچانی اوتاک وگدئے زمین و گل زمین ئے حب وہداگاں او مہرئے زراب چوں ماریں، چوں چاریں، چوں نکش کنیں آیک ذہنی سفرے ، فکری پندئے اوسنگتی ؤ ہمراہی ئے انت۔ ایشاں ابیددگہ ہچ نہ انت
پہ رُژن وزانتا ما زریں ، مہرانی ما پیغمبریں
مارا چہ راہا دربکنتک، بدواہ لوٹیت چاکریں
کنُر براکاریت لٹ ئا سراوارت نوں بیدارئے شاعری رستہ۔ شاہ لمباں کپتہ، بورو بریئے آورتگ آئی شاعری چوگرانی ئے سبزیں کہیر انہ انت۔ کہ مدام سبز انت بلے ہچ برسیا تاک نہ بیت۔ او نہ آئی جند چوکیاّ ئا ’’ایوک‘‘ انت۔ بشیر ئے شاعروتی جندئے راج تہا نشتہ۔ آئی شاعری ئے درچک ئے روتگ ہما راجی زوراکیں ملک ؤ ڈگارانی گل زمین ئے تہا کل انت۔ شہ ہموداں زور زورنت، ترندوتمرد بنت۔ بروثمرا کاینت گڈاچوریانی سنگ ؤ ڈونکانی آماچی ملک ئے دودانت۔ بلے کنُروتی جاہایک پیما اوشتاتہ۔ تکایئے ہچ سنگ اوہچ کس چنڈینت نہ کنت۔
	پہ من رچنت سنگ وچگل
	ہرنیمگ وچہ ہر گورا
	انگت بلے ساہگ منی
	تالان پہ ہر ساہ دار
	پہ شوانگ و پہ بزہ کار
	کم زانگ و پہ زانت کار
	من چو ہما مہمان دار 
	ہچ برنباں کسا شزار
	۔۔۔۔۔۔۔
	منی دوستی و مہرئے کشار
	باہوٹ منی ہرکس معیار
	وژمن بدو بدواہی ئے 
	بنی آدم ئے من دوست دار
چوریانی کنُر ئے سراسنگباری نوکیں چی ئے نہ انت ۔ بلے شاعری ئے کنُر کہ بروبورا کپیت۔
ہرنا بودوشاہو کاراپرائی بدکیت۔ وشنایتکی بدآہگ وبدواہی بازینائی سرشت انت۔
	بل ئیت سراسنگا وراں
	چہ چوری و چہ کود کاں
	یا چہ بُنی نا سرپداں
	یا چہ ہما جوریں بداں
	کہ دائما راہا دراں
وشنیاتکی، بد آہگ وحسد ہنچیں مردمانی خاصیت بنت۔ کہ آبے علم وبے زانگیں راج (معاشرہ) یئے تہار ستگ انت۔ یاں وت شہ علم وزانگاز بہر انت۔ مولانا جلال الدین رومی ئے مثنوی ئے شش کتاب انت۔ یک کتابے واجہہ ئا ایوکا پہ حسدئے قصہاں گیشینتگ ۔ اے ہنچوشین ’’سبق آموزیں‘‘ وتورناکیں واقعہانی بیان انت۔ کہ مردم ئے دلا دور کن انت۔ بلے وائے ’’شومئی قسمت‘‘ کیئے اے ہوشمندیں مولوی ئے حبراں بوانیت۔ او گوش بکشیت آئی قول انت۔
علم را برتن زنی مارے بود
علم رابر دل زنی یارے بود
ہر کس علم ئا پہ دل وحق وتی دل ودماغ ئے بہرے جوڑبکنت ۔ گڈاہمے ڈولیں علم وزانت آئی دائمیں ہمراہ سنگت وبراہندگے جوڑبیت۔ گڈا ہمے پیمیں عام وزانت کارشہ حسدوشنیاتکی ئا بالا تربیت ۔ ہمے بالا تری آرا بالادستی یے دنت۔ کہ آہردانائے بکی میراث انت۔ او دانائی ئے مسترں نشانی مردم ئے بردوباری وبرداشت انت۔ کہ آگوں علم ئے مزن مسالی وبلوغتا کیت۔ او من بشیر ئے شاعر ی ئے مزن سالی وبالغی ئا ہمے نظم ئے تہا گندگاؤں ۔ کہ آعلی الا علان گوشیت من شہ کسی ’’سنگ زنی‘‘ئا دل گراں نہ باں۔ کہ پر ہر کس ئا منی نیا دانی پتر پچ انت۔
آمثلِ کنرائنت ۔’’ ساہگ منی سارت وبزانت‘‘۔ دومی نیمگا کہ چماں شانک دنت۔ گندیت
دروگ ئے ہر نیمگا شرتگ وہار انت
راست ، گوشئے دھنزانی تہا گار انت
اے آئی غزل ئے اولی شعرانت ۔ بزاں مطلع انت۔ او گڈی شعرا کندگے جنت او گوشیت
وشیاں گریت وسکیاں کندیت
کے گوشیت بیلاں! کہ بشیر سارانت
ہمے ساریں، بے سار، اوبے دار کو چکانی وکگ وجاکاں پہ برو کے ہڈا کہ گندیت۔ آراوتی راجی بازیں مردمانی پہ وتی نپ وسیت ئا دائمیں دست ؤ گلائشی دیما کیت۔ آجوانیں Allegoryیے نکش کنت۔ بزاں آاے کوچکی وبنی آدمی راجی نپ وواہگانی جنگا یکیں پیما گندیت ۔ بلے ماریت، کوچک ستر بووک انت۔ کاروان وتی واراہا وت۔
مردم اگں کو چک ئے پیما گروچیل بہ بنت۔ آچہ طوروتی منزل ئا پہ وہدوموہ سربنت
	گوشنت بلے کوچک راشنت
	گوزیت کارواں وتی راہا
	بلے ماں اے گروچیل ئا
	پہ وہدا چون رسیت جاہا
ہمے کو چکی گروچیلاں کہ فدا احمد وتی وڑالی کت۔ بیدار دلُبرّیں زہیرو کے جت ۔ او شہید فدائے ندرکت۔
	نیست انت ظالما اینکس سما
	ناخن نہ بیت (شہ) گوشتا جتا
	پہ بزگیں راجا مدام
	آکہ فدائنت، بنت فدا
	۔۔۔۔
	بازانت تفنگ گوں تو اگں
	حون کم نہ انت مے ہم مگن
	ما پہ وتی ماتیں وطن
	قربان کنیں انگت سراں
فدا احمد ئے اے ڈولیں کوش جاہ بئیگ ئا بلوچ ورنا وانندئیں ئے آجوئی ئے جہدانی تہا یک نہ وشیں برادرکشی ئے تومے دوردات کہ آروچ پہ روچ ودّانا شت ۔ بازیں ورنا جنئگ بوت انت۔ اوایشی یک شہم وشائشگیں دیمرؤ کینں جنزے ئے گام قیدو اشکیل کت انت۔ او دژمن ئے بازیں تفنگاں، برنگلیں ورناہانی سر چوہندی تیغاں چرتنت۔ اوانگت چرگائنت کہ یاراں بالاچ گورگیج ئے روک کتگیں آس توستہ، کہ نکیبو وتی جدمادری وپچارماتی دگاں جنز گائنت ۔ دوئیں سراں سربلوچ ئیگ انت۔ کہ چوکڑبی رچگائنت
بلے شاعر ئے اوست ؤ اُمیتاں بچار گوشیت
	حون گارانت ، ناں کُشندہ گارانت
	ہمت مرداں مدامی وارانت پادا پادا کہ لگت مال انت وطن
	راج جہدانی تئی راہ چارانت
بلے جہدانی راہ چاری ئے روچاں ئا کہ روگراگپت ۔ او دژمن ئے اونپ وپندلانی سیاہیں شپا کہ ڈیہہ د مگ ماں شانت انت۔
	بیدارئے تکائیں مارشتی زانتا وتارا چوش درانگازت
	ہر چاریں کنڈ و نیمگاں
	زورا کی ئے ہرجانن ما
اودژ منا سرانی نوکیں رون وموشے بناکتہ۔ بلے آدلا جزم انت ، کہ نیٹ سوب مئیگ انت۔ آدژمنا ڈاہ دنت وگوشیت
	تو پہ سرانی رون وموش
	یا پہ مدامی کشُت وکوش 
	مان ایت چہ طور برجاہ بئیت
	باریں کدیں ئا تو پہ چوش
	بچاں بکش ، ماتاں بجن
	تاوان پت وبراتاں بکن
	تو پہ کشگ دستاں مدار
	ما ہم سرا بستگ کفن
	۔۔۔۔
	حونانی ترمپ ہر جاہ رچیت
	جہدانی یک پل یے سرپ ایت
	آزاتی ئے کلمانٹیں کاڑ
	بانوری سہتاں سمبہیت
گوشنت گوں نیزہ وسنگیاں تو حاکمی کت کنئے۔ بلے آئی سرانشت نہ کن ایت۔ اے انگریز سیاسی زانت کارے ئے قول انت۔ منی خیالی لا آئی نام ایڈمنڈبرک انت۔ یک ہمے ڈولیں فکروخیالے بیدارہم وتی اے شعرئے تہا پہ شررنگی وجوانی بیان کتہ۔ او آئی اے گوشگ کہ شہیدانی حون ئے ہرترمپ کہ آزمین ئا کپیت اوداں سہریں پلے رودیت او گمرکنت۔ او ہمے گمرورنگ ئے داب آزاتی ئے کلمانٹیں کاڑاارنوکیں اُمیتے دنت او آوتی بانوری سہتاں گوں وترا سمبہینیت۔ اے سمبہ وگمر نرگس ئے ہماپل ئے پیمیں واہگے انت کہ پرائی اقبال گشتہ
ہزاروں سال نرگس اپنی بے نوری پہ روتی ہے
بڑی مشکل سے ہوتا ہے چمن میں دیدہ ورپیدا
پرائی ’’دیدور‘‘ گارانت۔ پہ گلمانت ئا سالونک انگت نیا تکہ، کیت یانہ ئیت ۔ کس نزانت، شاعروتی کلمانٹی حیالاں کہ تالاں کنت آزمان ئا ترپوکیں شروکیں استالے سنج کنت ایداں ’’شروکیں سارگون‘‘، بیگواہ انت کہ بادشاہی دگران برتہ ’’سارگون’’معری بادشاہی‘‘ ئے ہما لائق ئین حاکم ات ۔ کہ آپہ وتی کردشاہ بانک ئے دل ئے پلانی بچکندگ وگمرکنگا ماں بابل ئا عرا ق ئے پٹ ومیدان ئا شہ ملگیں حاکاں ہفت تبکی برزیں کو ہسار جوڑ کرتنت او اوداں سبزہ وگل ئے پل شوشنگ ہنچو کشت انت۔ کہ بابل ئے درنگیں باغ Hanging Gardensدنیائے ہفت عجوبہاں یکے زانگ بنت ۔ بادشاہ ئے اے ملکہ کردستان ئے شاہ بانکے ات ۔ آہمے ڈولیں پل وبہارانی تہا ماں وتی کو ہ وکوہساراں رستگ ومزن بوتگ ات۔ او ہمے سارگون پہ وت شروکین ئے بادشاہی نام زرتگ ات۔ کہ ایشی مانا انت شریں ولائقین بادشاہ‘‘
بلے آئی زانت کہ راہ شون بیت آکشندہ ئے نام ئا جوانیں نظمے نبشتہ کنت۔ آزانت کہ کلمانٹیں کاڑانی سوری ولز ہانی برکنگ وہستانی سمبہنیگ پہ سوری ئا سالونکا نیار یت کہ دراہیں راہ جنگانی آماچ انت۔ کہ ڈیہہ گیر پمنی غلامی ئا امن پہ وتی وت واجہی ئا دست ماں دستاں
	من دوستی ؤ مہرئے گنوک
	آزاتی ورژن ئے زروک
	توپہ غلامی ئا مجاز!
	وت واجہی ئے من ہدوک 
	بلے
	داریئے تاکدگوں ماتوجنگ
	کٹ انت تئی تیروتفنگ
	باریں تاکد لیلام بنت
	مئے عزت ومئے نام وننگ
ہمے جنگانی آماچیں چاگردئا، آگندیت کہ روایتی کلمانٹ ئے سالونگ جنئگ بوتہ۔ او آماریت۔
	چنکس پہ ڈیہہ ئینام وننگ
	بے برمش وبے نام بوتگ انت
	بانور گوں سہت و سنگہاں
	سالونک گوں دست ئے ہنیاں
	حاکانی باہوٹ بوتگ انت
چونا ہنچو دراکنت۔ کہ اے یک پیمیں دلپروشی او جنگ پروشی ئے احساسے انت۔ کہ آزاتی ورژن ئا زروکیں او دوستی ومہرا گنوکیں شاعراماں روپگائنت۔ بلے آچو مست ئا نہ گشیت
	وش نہ ینت جنگاں بدیں بولی
	کئے پہ وتی دوستیں مردماں رُلی
	او نہ چور حم علی ئا گوشیت:
	حیرانی تمن ویران انت
	سیت ماں شکلیں جنگان انت
اگں جنگ گوں وثیاں بہ بیت ۔ آبدانت اگاں گوں بداں او دودائےؔ جوریں دژمناں بہ بیت۔
پہ سیت ونف انت۔ بلے آدورشت انت۔ نوکیں دورئے کسانکیں نکشے کہ بیدار کشتہ
	بیزار شہ درس ئا دوستی ئے
	وت کوش انت نوں وت ماں وتا
	اے رسترانی نوبت انت
	اے چکرانی نوبت انت
	لوٹ ایت کئی سرداری ئا
	اے بے سرانی نوبت انت
	زیر نگرہ بندیں اے نل ئا
	نندیں بیا گوں فاضل ئا
	نازینیں ماگرکی تل ئا
	گرکی تل او نودی شل ئا
	۔۔۔۔۔۔
	تو ہلک ئے وہدی شوانگ اے
	کوہ ولدانی پانگ اے
	(شہ ) وہدئے نہ گورتیں جمبراں
	پہ ترمپے ئا دلمانگ اے
چونا اے تیوگیں نظم وت کلامی یے انت۔ بلے شاعر کہ ہلک ئے سقراط ئے’’دزبندی ‘‘ ئا او آئی جا گہا دروگ بندئے ’’معتبری‘‘ ئا گندیت۔ آگوں ہلک ئے شبانگ ئا گال بولی بیت چرائی نگرہ بندیں نل ئا فاضل ئے گندیم گونگیں گرکی تل ئے نغمہ ونازینکاں سازکنت۔ گورائی قدحاں سر لیٹ کنت۔ بلے وائے حشکا وگیں دل کہ چہ کیچ ونہنگ ئے ہاراں سیر آپ نہ بیت۔ کہ آشہ دیدگاں کور انت۔ کہ شہ وہدئے نہ گورتیں جڑاں ، پہ ترمپے ئا دل مانگ انت، دلمانگی نہ کشیت کجینیت بلے ہر وہدے کہ ھانی شاہ ئے ترانگ ئا کپیت ۔ آگوشیت۔
	ارسوں گلگل انت ماں چماں
	جو بشامی نہ گورتیں ہوراں
	گوارنت او نہ برانت ہچ بر
اوسیمک وتی ارساں یہ بدل دورسریں نوداں دنت۔ گوراہاں چوش گال وبولی بیت۔
او تانہی نوداں ، گوشما عرض انت۔
	لنڈوؤ شانک ئے مینگ ؤ فرض انت
	کہ آشہیدانی زیارتاں مین ایت
	سیمک نوداں دُروہی دنت کہ آشہیدانی زیارتاں بگوارنت ۔ تاں
	اچ سمیں آنی گلگل وہلاں
	درکپیت سالونک دروشمیں نتھا
جنوزام وتی شہیدیں سالونک ئا لوٹیت۔۔۔بلے کلمانٹ چہ بلوٹیت ۔ کہ ٓائی سالونکیں دشتار بے سوبیں وبے سیتیں جنگانی آماچ بیتہ۔ ہمے جنگانی بے سیتی وبے سوبی ئا کہ زانت کاریں شاعر کندیت۔ آپچ لرزیت۔ گشیت۔
زندئے جنگ جاہ ئا ما بشیر زانیں
مئے کشار جہدئے بے ثمر بوتگ
او سوویت یونین ئے پرشت وپروش آئی پچ لرزگ ئا دوسری گیش کنت۔ او آماریت وگوشیت نوں گیش ودّان انت
	دل ئے وس واس ئے مئے بش بش
	(کہ) پہ مئے بیگواہی ئے واسطہ
	گشئے کلیں جہان یک بوت
	منا پہراں نوں شرگپتگ
	پری رنگ چہ مناسستگ
	پہ کئے شعراں بہ بنداں من
	کئی اوستابہ ننداں من
	تئی بکشا تگیں درداں
	چہ طور زردابہ سنداں
اُمیت واُوستانی دگہ ’’بن درے‘‘ ڈِرات۔ تو زندئے جنگ جاہا کشارانی مئے جہد ئے بے ثمری ئے ترس چندی سری گیش بوت۔ کریا بی ئے آسا ہر چی مانداشت ۔ توکریاب ودی بوت۔
	من چو کریاب وکلپ وکلمانٹ 
	وتی رب ئا من دائم ایوانٹ
	تئی نوں ترانگ دلا کدینیت
	چوتبدا ارواہا تلو سین ئیت
	اے شپ کہ ایردنت چو ملکموت ئا
	دل ئے ہر واہگا ہزیں ئیت
	دل انت کہ انگت بلے نہ من ایت
	ماں تئیل وزمز یلاں ہم نہ جلیت
	منا وداریگ، من راہ چار
	نیاں من دلپروش امیت وار
	من نوشاں ہر شپ صباہ ئے اوستا
	کئے ئا اے گشتگ من توبہ کاراں
دگہ یک فکری ورُژنی آشوبے کہ بشیر بیدار ئا ژ نژلینیت۔
آکابل ئے پروش Fallانت۔ شاعر ایشرا چہ طور گندیت او ماریت۔ اے آئی شاعرانہ پیغمبری ؤ ذہنی ردوم وپختگی ئے، گوں راج وقوم ووطن ئا دلی وجذباتی وابستگی ئے منی نزامستریں وشر تریں شعری درانگاز انت۔ کہ اے ڈولیں سرپدی وسربری ئے مثال مئے دورئے مزنیں وکسانی شاعرانی تہا من دیستہ کہ گوں میان اُستمانی ، علاقہی ، ریاستی وقمی رشتہاں اے پیم گوں زانت وفہم ئا ، ہم چلک ئا گوں بہ بیت او وتی شعری حسن وجمال ئا برجاہ بہ دارایت ۔ بشیری شاعری ئیے ہمے بے مٹی ، آرا اے حسابا بے درورکنت۔ منا انگریزی ئے نامداریں شاعر وشرگدارٹی ایس ایلیٹ ءِ ولے گیر آہگا ئنت
unless we have few men who combine an exceptional sensibility with an exceptional power over words our own ability not revels to express, but even feel the erudite emotions, will degenet.
ایشی مانا ایش انت۔ کہ راج وسماج تہا لہتو کیں مردم بنت ۔ کہ آہانی انداراخدائی داتگیں اے صفت ہست انت۔ کہ آلوزانی معنا ہانی زانگ، مارگ او آہانی سراپیلوی دسترس دارنت۔ مئے ہمسروہم دوریں شاعرانی تہا منی خیال ئا عطا شاد وبشیر بیدار دوہنچیں شاعرانت، کہ آگوں لوزان ہمے بیمٹ ئیں شریداری ئا دارنت۔ بلے بشیر بیدارؔ یک حسابے ئا دیما ترانت کہ آتاریخ سیاست وادب ئے مسترو شائیگا نیں پترئے سراوتی فکری ولیکہی گالواراں درانگازؤشنگ کنت۔
آئی مثال بیدارئے نظم ’’مئے تئی نوں باری انت‘‘انت۔
	’’بھنگاں مہ ورایمن مہ بو‘‘
	مئے ؤ تئی نوں باری انت
	رستگ جہان ئا زارزار
	کابل نہ منتگ قندھار
	کئے انت وتی ؤ کئے انت دری
	ویل انت گلیں قاف ئے پری
	روئے نہ منتگ روشنیں
	تین ئا کئی دیما مش اے
	جہد و جفائے جوانیں دور
	پیراری ما گوازینتگ ات
	فرقے بیار ؤ پیش بدار
	مرچی منار وچ و شپ ئے
	تاکاں بلیٹیں دپترئے 
	کاراں بچار رہدر برئے 
	نیادی کتگ راج ئے کئیے ئا
	پہ گازے ئا سیاہ سرئے
	ملک ئے کماش کہ خان بنت
	حاکم کہ جی و جان بنت
	آپ پہ بہا ناپید بیت 
	حون ئے بہا ارزان بیت
	یکے ترہیت ماں لندن ئا
	یکے تچیت واشنگٹن ئا
	یکے فرانس ئا موج کنت
	گارانت سکندر گوں جن ئا 
	ساہ سرانی گاری انت
	زوراکی ئے سرداری انت
اے شعر بیدارئے شعرانی کتاب’’کریاب‘‘ ئے تہا مان انت۔ من ایشرا تیوگادات نہ کرت۔ بلے ایشی ہر چی گوشتہ۔آراست انت گوستگیں تاریخ ودپترئے بہرئے انت۔ اودہ، دوازدہ سالاں ساری شاعر ا بلوچ شاعر ونویسوکاں، ڈاہ داتگ وشیوار کتگ ات۔ کہ کابل وقندھار رندنوں بلوچ ئے باری انت۔ ایباری آہتہ ومیان اُستمانی، سامراجی ونوآبادی ئے’’شکارانی مزنیں لیب‘‘ شہ لارڈ کرزن ئے افغان ئے شطرنج ئے بساط ئا Afghan chess boardدرآہتہ او مئے ڈیہہ ودمگ یئے مار رپتگ انت۔
	آس انت کئی ؤ کئی گس انت
	پرچا بلوچ بے دسترس انت
	چے گوشنت شیہہ وشاہ نویس
	کئے انت لارنس او کئے نون کرزن انت
بشیر جان منا بنکش من بروٹس بدل کرت وکرزن نبشتہ کرت۔ لارنس آف عربیا او وائسرائے لارڈ کرزن ئے کردو کردار نو آبادیاتی غلامی ئے توم کاری آبیاری وبرجاہی ئے تاریخ سک زوراک انت۔ کہ آئی طوق وسانکلاں ماانگت گرفتاریں کہ اے حون وارانی دپ پر حون انت۔ بلے لاپش حالیگ ودپ اش ہوادگ انت۔
	نشانگ تئی مدام بام انت
	ترا حونانی ہوشام انت
	نہ پرشتگ تئی طلب انگت
	ہوا دگ تئی دپ ئے تام انت
ہو شام تُن ئے ہما حدئنت۔ کہ آسیری وپُرشگ ئے نامانزانت۔ حون ئے ہوشام بہ بیت کہ دنیائے دولت بہ بیت۔ اے ہنچو کہ پیغمبرﷺ ئا گوشتہ زرے سوریں آپ ئے پیمائنت۔ ہرچینکہ ورئے ایت۔ تُن ہمینکہ گیش بیت۔ بلے حون وارچہ گلابال انت۔ دانکہ زرتم المقابر بہ بیت
	تو مرچی چہ گل ئا بال ئے
	بلئے باندات ئا بیہال ئے
	تو بندر دائمی بن دات
	مئے گنجیں گوادر وشال ئے
بلے دژمن ئے دراہیں ھون آشامی آراہچ حساب ئا آرامانیلیت۔ اونیٹ آراگاروگمساری ئے ہنات ئا بارت وسرکنت
	نہ مان ئے مندلا جزماں
	وتی گوں رستری رسماں
	گوں حوناں رتکگیں تاکد
	مدام ہنی کنیئے دستان
ہلک ئے مرد مانی کارپداں کہ شاعر گندیت۔ آچہ ہلک ئا تچگ ودرروگ لوٹیت۔ کہ چوکہ میر واگوں لڑا گندیت آزانت کہ بالگترگورانی چراگ جاہ انت۔
	پادا تو بروسر گر
	چے ہلکا دراشاعر
	پہ تو اے زمین تپتگ
	مہتل تو مبورہ گر
	اے ہلک انت امیرانی
	ہزگاریں فقیرانی
	کم زانتیں کماشانی
	بے برمشیں گزیرانی
شاعر درکیت، ہلک ئا یلہ دنت۔ یاندنت۔ بلے سیدئے بیرانی ئا بیدار چون گندیت اے دردناکیں وحیال باہندیں دگہ شعرے انت۔ کہ آئی شاعرانی زوالی اوسرانی بے کماری ئے ردا آورتگ آئی ایشی نام ایرکتہFIRسید ہاشمی ئے ناما

	کئی ناما بہ لکھاں من
	کئی آستینک ئا بہ پٹاں من
	درا آمیدئے گس ئے باریں
	کجام روچ ئا بہ ٹکاں من
	کشندہ تئی نہ انت بیگواہ
	تیار انت ؤ بلے برجاہ
	گنوکی گردش و گولاں
	منی صحب ؤ گوزنت بیگاہ
	ناں شپ گرد ؤ شراب نوش انت
	ناں دیم گیر ونقاب پوش انت
	اگاں سر ظاہرا گندیئے
	مزن نام ؤ سفید پوش انت
	اے ناما بس قلم کار انت
	داپرانی وفادار انت
	اے وہدئے چم پچیں کور انت
	کجا اے راستی ئا مار انت
شاعر ہر کسا دوست انت، آئی شعراش دوست انت۔ قبرئے منجارا نتئے بلے کس اے شایدی ئا نہ دنت کہ شاعر کئے کشتگ؟ چوں مرتگ ، پرچا مرتگ؟؟ چپ وچاگردئے دراہیں مردم گشئے قرن ؤ سالی بیمارانت۔ نادراہ ؤ کر وکورانی ہمے وانگیں امروز اکہ عطا شاد یلہ دنت بشیرد گر دل بریں موتکے کاریت۔

	مرچی حال انت کہ عطا مرتگ
	مہرو دوستی ئے نوں وفا مرتگ
	کرو کورانی وانگیں امروزا
	گال وگفتارئے مئے حدا مرتگ
	زیملاں زندئے کئے بسازیں ایت
	دروشم ؤ داباں کئے بنازیں ایت
	گوں ملارانی قدح وکیفاں
	قصہاں بیار یت کئے ز باد مال ئے
من کہ بشیر بیدار اے موتکی گال ونتاں ۔ مان ۔م راشد ئے مرگ اسرافیل یات اتکنت۔
	مرگِ اسرافیل ئے اے گال
	مرگِ اسرافیل 
	اس جہاں پر بندآوازوں کا رزق
	مطربوں کا رزق اور سازو آواز کا رزق
	اب مغنی کس طرح گائے گا اور گائے گا کیا
	اب کوئی رقاص کیا تھر کے گالہرائے گا کیا
ن ، م ، راشد ئے اے گال من عطا شاد ئے اولی مرگ سال ئے روچاونتگ ات انت۔ کہ منی ہم عطائے روگارند ہمے پیمیں دل پدردیں ذہنی ومارگی حالتے ات کہ بشیریگ انت۔ اومن ہم بشیر ئے پیما گلگ داراتوں ۔ کہ دیرا اتکے، زُوت شتے۔
	گار ؤ بیگواہ، تو کجا بوت ئے
	 کمے اتک اے، بس جتا بوت ئے
عطا شاد ارا چاردہ سال انت ۔ کہ مارایلہ داتگ ایت۔ او گوں وتی مستریں سنگتاں شہ ’’امروز‘‘ ئے غماں بہ غم’’دیروز‘‘ ئے جہان ئا پروکندگ انت۔ کہ ایداں آئی شاعری چوچاردہی ماہا روک انت۔ او بشیرئے ’’ماہکان‘‘ کہ آئی نوکتریں کتاب انت۔ایشی ؤ ایندگہ کتابانی وانگارند نوں من پکائی ئا زانیں اومن ئیں کہ نہ اسرافیل ئے صور بندانت۔ او نہ عطائے رندئے زیملانی ساز بے آواز بوتگ انت۔ خداوند تعالیٰ بشیر جان ئا واجہ خضرئے عمرابدئیات ۔ کہ آشعروسخن ئے پھلیں دیوانا ہنچو برجاہ بہ داریت۔ آمین!

















نواب خیربخش مری ء را کیئے گونڈلان دات

	نواب اکبر خان بگٹی ء را تراتانی ئے کو سہراں جنرل مشرف ئی اُردان گونڈلاں دات۔ تو من نوشتہ کرت ۔ میر بلوچانی ناحق گونڈلاں داتش‘‘۔ او آئی پاکیں خاکی جسدا را تیر گواری ء رند ہمودئے کورکانی چیرااشت او کوہارا راکٹ جت و آئی سرا ڈیلینت لاشہ ء را ساڑ ینت ۔ او وتی گناہانی چیردیگا پہ آرا بے تک و توارا ڈیرہ بگٹی ء آئی پت وپیر کی قبرستان ء پہ نام ء بے تامیں نماز جناز ہے دات کہ یک سرپی پنچ وشش مردمانی مچی ئے ات۔چدو سرآئی کوئٹہ ء ’’غائبانہ نماز جنازہ‘‘ نواب اکبر خان بگٹی سٹیڈ یم تہا ہزران مردماں ونتگ ات۔ بلے مناوتی ’’ہیرو ہے‘‘ اے ڈیہی کسا نکے نماز جنازہ تورینت۔ او منا’’سر جان مورئے‘‘ بے تک وتوایں قبرادفن کنگ گیرا تک
		نہ تدفینی بگلے ء توارکرت
		او نہ بیرانی مو تکے کسے ء چست کرت ۔
		آئی لاشہ ء رالحد ا دیر گیجگ بوت
		ہچ سپاہی ئے ء وتی الوداعی توپنگ آس نہ دات
		کہ اوداں مئے سپاہی ئے جون قبرائت۔
	اوپہ نواب خیر بخش مری ئے حاضرین جنازہا‘ ہزراں مرد مانی مزنیں ہنچیں مچی ئے جم بوتگ۔ آپہ نواب اکبر خان بگٹی ءِ ’’غائبانہ جنازہ ‘‘ ء اتکگ ات۔ من بگٹی سٹیڈیم وہاکی سٹیڈیم دوئیں مچی آنی تہا گوں اتوں۔ اولی ءِ من نماز جنازہ باہم گوں اتوں۔ او دوہمی ءِ نمازجنازہ ء گوں نہ اتوں کہ نواب خیر بخش مری ئے ہاکیں جونارا کردے ورناہیں جنیں آدم ومردیں آدماں وتی گوگپاں زرت ایمبولینس ء ایر کرت۔ اوبید نماز جنازہا زرت ودرشت انت۔ گوشتش ایشرا ’’نیوکاہاں‘‘ ء برگارنت کہ ہمو داں نماز جنازہ ہم بیت اوہمو داں قبرکنگ بیت۔ منی وڑیں بازین خیر بخش دوستیں مردم او دان نہ شت انت۔ مانہ جم وت او نہ دیست آئی نماز جنازہ دیت او نہ آئی لہدایرگیجگ دیست۔ منا دوستے ء گوشت تئی’’ آوار حبتیں لاشہ ‘‘ئے آزمانک دورنداں راست بوت۔ اول رنداں میر گل خان نصیر ئے لاشہ ء او دومی رندانواب خیر بخش مری ءِ جنازہ وتدفین ء ۔ من و منی ڈولیں مروماں ددوئینان بہردُرت نہ کرت۔ یکے بزگیں شاعرے ات او دوہمی زور اکین سردارے ات۔ اولی ء شعربربست اور جنگی ترانہ نوشتہ کرت ۔ پہ آجوئی ء بلوچیگا۔ او دومی ء سرمچارانی سرپ راست کرت انت۔ قطار کرت انت او پہ مزاحمتی مڑائی ء راہ درت انت۔ کہ آئی مارتیتگ بلوچ بید مزاحمتی جنگاں آجونہ بُنت ۔ او حیرانی تمن بربادبتنت ۔ چوش کہ رحم علی ء گوشتگ ات۔ 
	حیرانی ت من ویران انت
	سیت گوں شکلیں جنگان انت
سپین ئے مزاحمت کارے ء کہ وتی توپک ءِ آخری تیر فیرکرت ۔ آئی نعرہے جت ’’من نوں آزادوں‘‘
جنگ ہما انت دانکہ آخری گونڈے جنگا مزاحمت کا ر ے داریت۔بلے ایشی مانا اے نہہ انت۔ کہ جنگ کٹتہ ۔پہ یک مور چہے ءِ گِرگ ء یاں یلہ دیگا ہچ مڑائی ہلابں نہ بیت۔ جنگ تمنی بہ بیت ، قومی بہ بیت۔ نیکی وبدی ءِ ازلی ماں آہگ ءِ بہ بیت۔ دراہ راست انت وپہ حق انت۔ بلے وت ماں وتی مان آہگ ءِ مہ بنت۔کہ آہانی بولی وش نہ انت۔ چوش کہ مست توکلی گوشتہ۔
وش نہ ینت جنگائی بدیں بولی
کہ دوستیں مردماں رولی
	نوں ما کہ چاریں، ہر جا وہر کجا ڈاہ انت۔ ڈیرہ بگٹی بہ بیت ۔کاہاں بہ بیت۔ کوہلو بہ بیت۔ دراہ ویران انت، اومہلونک حیران انت۔ کہ حیر کئے کاریت ۔ یک وہدے ات۔ کہ ماگوشت بالاچ وبلوچ ، براہندگ انت، بلے گوں بالاچ ئے شہادت ء ، پیما نگ بدل بوتنت او براہندگی کہ شہ نیا مجی ء درآہت،بلوچ کپ کپ بوت بلوچی پشتاشت۔ کینگ وکسدے آچا بلوچ ئے بندرمان داشت۔ آس ءِ تو سگاکس باڑا نہ انت۔ کہ ہرکس آمں ء را وتی اسپرکتہ۔ او ہر کس پہ راہے تچان انت۔ وتی ودرآمدئے۔ دوست ودژمنے فرق وتناوت گاربیتہ۔ او ہمے آس کولواہ، آواران ، مشکے،پنجگور،زعمران، کیچ ،بلیدہ، تمپ و مند ،تگراں درستیں جاہاں کپتہ ۔ اوبلوچ سرمچارانی ’’وشین جنگاں‘‘من ’’بدین بولیاں‘‘بران انت۔ ہمے کینگانی کماناں سرکماندار خیر بخش مری ء وتی گونڈلاں دات او وتی وڑالی کرت تو آئی قبرماں’’قبرستان ء کاہان ء نہ بوت۔ نوں نیو کاہاں آئی آخر می آرامگاہ انت۔
	مستریں گونڈل ہمیش ہر قوم دوست ووطن رکاس ءِ ء لا کارچ انت اوتنکہ بلوچاوتی آجوی ئے حق نہ کپتہ وت واجھی ئے پیلومی ء سربوتہ ۔اے گونڈل و کارچ شہ دلا درضیا انت ہر ہوشمندیں بلوچارا تو شیروکا سُنبت او آرا چواسپی مہنمرا ماں ینت۔ کہ غلامی ئے ٹپ ہازگبہبنت۔ دانکہ بلوچارا آجوی ئے منزلا مربکن انت۔

	تنگہیں برات غنی پرواز ء وھدیکہ وتی کتاب لبزانکی شرگداری ءِ دزنمشت پہ گڈی چمشانک ء من ء دات و واھگ درشاں کت کہ من ایشی ءِ پیش گالء ہم نبشتہ بکناں تہ باور بزان ات کہ یک وارے وامن پہک ء حیران بیتان و گڈتی ء کپتاں کہ نزاناں غنی پرواز من ء چکاسگ لوٹیت یاکہ من ء انچیں مزنیں زانتکارے لیکیت کہ گیشترزانتکار تریں مردمانی توک ء منے پمے کار ء درچتہ؟من وت ایشی گوئشت نکناں کہ اچ دوئیں گپاں آئی ءِ مو ل ومراد اُو مکسدچے بوتہ۔بلے من اچ وتء یک گرانیں چکاسےء کپتاں۔
	نوں اے یک المی ئیں گپے ات کہ کتاب ءِ باروء چیزے نبشتہ بکناںءُ اچ نبشتہ کنگ ء پیسر کتاب ءِ دزنمشت ءِ یک سرجمیں ودلگوشیں وانگے المی ات،تنکہ آچائی ء سرپد بباں کہ کتاب ء چے مان و آء چے گوشیت۔بلے وھدیکہ من کتاب ءِ وانئگ بناکت اُوہرچ پیم ء کہ کتاب ءِ جہلانکیاں ایرکپان بیتاں تہ باور بزانئت کہ منی ترس وگڈتی وت سر ء دت ھلاس بوت ۔
	چیاکہ اے باروء ہر چی کہ من ء گوشگی ات آ درست چہ پیسراوت کتابءِ تہا است اتنت۔اے ڈول ء منی گرانیں بوج وت واجہ غنی ء آسان کتئگ ات اوپمن بس ہمے رسمی یئں چاریں دانک پشت کپتگ ئنت کہ نبشتہ اش بکناں اُومئیار ء چہ وتی کوپگاں دوربکناں۔
	نویں بیاات کہ کتاب ءِ نیمگ ء روئیں۔انچو کہ اچ نام ء زہروپدرانت۔اے کتاب لبزانکی شرگداری ءِ باروء یک جوانیں و سرجمیں جہدایت اُواگن راست بچارے تہ منی حیال ء بلوچی لبزانک ءِ تہا اے یک مزن ارزشتیں جہدے اُوگیشی ایت کہ بلوچی لبزانک چد و پیسر اے پڑء ھورک بوتہ۔آ دگہ گپ ایت کہ برے برے لبزانکی ایر ادگیری ءِ بابت ء ودانگے دروشگے نبشتانک و سیاھگ ماں ماھتاکاں شنگ بوتہ و چماں گوستہ بلے کتانی شکل ء ایوک ء دو ناتوامیں جہد بوتگ ئنت کہ اچاواں یکے واجہ کریم دشتی ءِ کتاب ’’شرگداری‘‘ انت اُو دومی واجہ عاقل خان مینگلءِ کتاب’’لوزانکی ایراوگیری‘‘انت کہ ایش ہم منی نزء شرگداری ءِ پڑء وتی وانوکانی لبزانکی تُن ء پروشت نکن انت چیاکہ واجہ کریم دشتی ءِ کتاب یکے واھما روچانی جہد ایت کہ وت بلوچی لبزانک نوک گا م ات اُواینکہ دیم ء نشتگ ات اُوپداہمے حالت ء ہم اے کتاب یکپارگی یک نیمگےءِ پلہ مرزی ء کنت اُودومی نیمگء راابید چہ شرگداری و نگدکاری ءِ رھبند و دلیلاں بس ایرجنت کہ منی حیال ء چوشیں چیز شرگداری ونگدکاریءِ پڑء اتک نکنت۔البت ایشرا’’ایردگیری‘‘گوئشت کنیں ‘‘وھدیکہ واجہ عاقل خان وتی پگر ولبزانی تہا انچو ماں گیشیتہ اُواچ شرگداری و نگدکاری ءِ رھبنداں ہمے ڈول ء گسرکپتہ کہ آئی وانوک ہچ سرپد نبنت کہ آ چے گوئشگ لوٹیت۔بلے نوں دومی کنڈء اے کتاب ءِ تہاواجہ پرواز ء شرگداری و نگدکاری ءِ درستیں رپک و رھبندان ء دست ء گپتہ اُووتی کارء رادیم ء برتہ ۔چوش آئی ءِ کتاب شرگداری ونگدکاری ءِ راھ ورھبندانی یک جوانیں و سرجمیں جہدایت اُومن سدّکاں کہ وانوک ہم اے کتابءِ وانئگ ء پد گوں من تپاک کننت۔
	ادااے حبرکیت و اوشتیت کہ شر گداری یا نگدکاری وت چے ایت ،ایشی ءِ راھ وراھبندچے ئنت ، ایشی ءِ زلورت و لوٹ پہ لبزانک ء چے انت اُ واے لوٹ کجام وھد ء پکاربیت یاگڈاں ایشی شرتریں نام کجام انت۔اے درگت ء لوٹ و گرزانی بابتء کتاب وت گپ جنت بلے پہ نام ء منی گمان ء چہ درستاں شرونزیک تریں نام شرگداری یاکہ نگدکاری بوت بیت۔بلے ایر دگیری پہک ء نبیت ۔چیاکہ ایرادگیری یک جتائیں کار ایت ایرادگیریءِ ماناومتلب ایرادئگ یرادجنئگ اُوڈوبارئگ انت کہ ایشی ءِ واجہ مدام تچکاتچک گوں رویاء کارگپت اُویک سرے ءِ پلہءِ داروک بیت ، آئی ءِ کیلووشاھیم دائم ء بے پارسنگ ء چیزاں توریت پمیشاآبے ریابوت نکنت۔وھدیکہ شرگداری یا نگدکاریءِ کاراے نہ انت۔آء نہ کسےء ڈوباریت، نیکہ ایرجنت اُو نئے گوں رو وریاء چاریت وتپاسیت۔بلکیں وتی کار ء پہ لہتیں رھبندانی رھشونی ء کنت ۔شر گداری ءِ چیزے لیکہ و گرز اُورپک ورھبند ئنت مِاایشان ء آئی ءِ مینی فیسٹو(MANIFESTO)
ہم گوئشت کنیں ، کہ اچاواں کڈدے ایش انت۔
	۱۔کجام ربیدگی جاورےءِ دیمپہ شکونی اچائی ءِ فن ءِ جہل کپی ء پدربیت۔ لبزانک ءِ جہل کپی اُوراجی چاگردءِ ربیدگی اوشت ہمے گپء سہراکنت کہ پگری نظام ساھ کندن ء اتکہ اووتی گڈی دمکشاں پروشگ ء انت۔کہنیں ربیدگی کالب ومارشتی رپک بے مانا بوتگ ئنت۔راجی چاگردوواھگ اُوربیدگی ارزشست گوں یک دومی ء ڈیک وران ئنت۔پمے رنگ ء یک بے گمانیں انکلابی مارشتے راج ء بے تائیر کنت۔چاگردی نزیکی پُرئش انت وانندگیں ٹک ولس مہلوک ءِ تالک ونزیکی گوں یکے دومی ء انچوپرئشئنت چوکہ سرے چہ جون ء جتا ببیت۔سازئگی سُروپُران ء بائدانت کہ گوں یک زیندگیں پگری نظامے ءِ تاگت ء ایشرا برجا بدارنت۔
	۲۔اگن گو ں چاگرد ء ارزشت و حیال ءِ جانداریں رھبندے پشت نکپتہ اُوچاگردوتی بدلینگ ء کولنجی انت ۔تہ چاگردءِ سازئگی سُرو پڑاولبزانک مروگ و بے جان بیت ۔چیاکہ لبزانک آزمان ءِ گُب ء ، ربیدگی اوشت ء اُوسکٹ گپتگیں پگری نظام ءِ تہا ودی بوت نبیت۔ربیدگی تاگت ءِ نادراھی ءِ سؤبء لبزانک پہ وتی چاگرد ء یک روحانی تجربتے جوڑ نبیت۔
	۳۔ لبزانک ءُ ہر سازئگی سُرو پُر ءِ تچکیں سیادی گوں پگری نظام ء بیت۔ھِر پگری نظام تہی جاورء یک سرجمیں یکوئی ءِ بیت کہ آئی ءِ وتی گچینیں ارواھ، اُوگیشتگیں شکسی تبے بیت ۔اے ارواہ وتی درشانی ء گوں وتی المی وپلسہپی ھیئل جاھاں اُوگوں وتی رنگ رنگیں سروپراں کنت ۔اوھر سازئگی سروپرچہ یک زیندگیں پگری نظامے ء ودی بیت۔پگری نظام ءِ سکٹ بوئگ گوں وت ء وتی درستیں ربیدگی ھئیل جاھاں اُوگوں درشانی کالباں ہم سکٹ کنت۔ربیدگی اُوشت ءِ مستریں سؤب ایش بیت کہ آئی ءِ ربیدگی کالب دری ربیدگے ءِ دستء زیان وبربادبوئگ ء تیار نبیت ۔یک نیمگے ء دیماشتگیں کلچر گوں وتی سا ئنسی دیمردی ء وانندگیں ٹک ء را اچ وتی پگری نظام ءِ ربیدگی گردانک ء چہ ڈن ورکنئگ لوٹیت۔وھدیکہ دومی کنڈء اے گردانک ءِ کشش آئراوتی نیمگ ء چکیت۔ہمے سؤب انت کہ وانندگیں ٹک میانجی ء لونجان بیت۔تیوگیں راجی چاگرد پرشت وپروش اُونابروبریءِ آماچ بیت۔
	ہمے گپء راکمکے دگہ ڈولے ء ماشرتر درشان کت کنیں کہ روبرکتی دگیناءِ بازیں شہ زانتاں ،چوکہ شپنگلر،ٹوائن بی اُوسوروکن ءِ وڈیں نامدایں لبزانتاں وتی کتا بانی تہاراجی ربیدگی چست بوئگ وزیان بوئگ ءِ چیزے رھبندنشون داتہ ۔ آ گوئشنت کہ کجام ربیدگے ہر دیں تن دراجیں مدتے ء وتی گردانک(دائرہ)ءِ چوگردء (چپ وچاگردء) گردیت تہ آئیءِ گامگیج سُست بنت ورپک ورھبند انی اوشتے کیت۔گڈاں چمے چاگرد ء لہتیں زانتکاریں مردم ءِ باتن ءِ تہایک بے تائیر یئے ودی بیت کہ اچائی سؤب ء چاگردچہ وتی گردانک ء ڈن درکئیت اُو یک نوکیں باریگے بندات کنت ۔کجام ربیدگی چاگردے ءِ جہل کپئگ ءِ سؤب ایوک ء وتی گردانک ءِ چپ وچاگردءِ چکر ئگ نہ انت۔بلکیں اے ڈول ھما وھد ء بیت کہ آ چاگردانک ء سر گوئزیت۔کُدرت ءِ دُود ایشنت کہ کائنات وتی گردانک ءِ چوگردء بروت فطرتءِ لوٹ ھم ہمیش اِنت کہ راجی چاگرداُو ربیدگی جاور ہم گردانک ءِ چوگردء بئنت تناوھدے ء کہ آگردانک ءِ چوگردء چکرئنت آء پشت کپئنت۔بلے وھدے کہ اچے چوگردء درکاینت تہ زیان و بیگواہ بنت۔درھکء راجانی اے گردانک آوانی وتی بُنی سِتک ویکین ء پُشت جنئگ انت ۔کہ اچائی ء آوانی سرء زوال کیت ۔اُوایش ہمے سؤب ء بیت کہ راجی چاگردءِ سازئگی سُروپُر مُلور گردئنت،لبزانک نزوربیت۔اے شرگداری ءِ ڈلگ چارکنئگ اُوپُشت ء پشت کپئگ ءِ سؤب ء بیت۔اے وڑیں جاورانی سر ء چاروبیچار کنئگ اُودلگوش دئیگ ءِ ڈُبہ شر گداری ءِ گنت۔شرگداری ءِ مکسد و مراد اُو آئیءِ لوٹ وارزشت پدر کنگ بئبنت۔شرگداری ایوک ء تن لبزانک ء دور دئیگ مبیت ۔بلکیں ایشراچہ لبزانک ءِ گرادانک ء درکنئگ وسجیئں راجی چاگرد ءِ درستیں تک و پھناتاں آرئگ وسرکنئگ ببیت ۔چوکہ راجی ، باپاری ، اُوچاگردی شر گداری۔ٹی ایس ۔ایلیٹ گوئشیت کہ فن یا ہنر ء راچ مکسدء سرپد بوئگ المی نہ انت۔بلے پہ شرگداری ء اے المی انت کہ آوتی مکسدء درشان بکنت ۔ہمے رنگ ء میھتوآرنلڈگوئشیت کہ شر گداری پیسرااُوسازئگی سُروپُرآچائی ء رندودی بیت۔حیرگپ دراج بوت ۔پرے گپاں کتاب ءِ تہہءِ سیاھگ وت بس ئنت۔من مُپت حداچیاجہانکیاں دوربکنیں اُووت ء دم توس بکناں پیشی مرداں گوئشتہـ:
	’’چارچوکنت چار چماک ئنت گل کندیت چندن وشبوھی دنت۔‘‘
	بل ایشی وبزودآئی من یک وارے پداکتاب ءِ نیمگء کائین۔واجہ غنی پروازءِ اے کتاب درھک ء آئی ءِ جند ءِ نبشتہ کتگیں نُہہ۹جتاجتائیں نمشتانک ئنت کہ وھد وھد ءِ سرا نمشتہے کرتگ ئنت اُونوں یک جاگہ نزے آورتگ ئنت کہ اچاواں بنداتی پنچ نمشتانک ،لبزانک، لبزانک ءُ زندءِ سیادی ، لبزانکی نشانی ، شر گداری ، آئی ءِ سر پدی ءُ رپک و رھبندانی سر حالا ں ئنت ۔وھدیکہ گڈی چار نمشتانک جی آرملاّاُواتاشاتءِ شائری ءِ اُوگوس بہارو اجہ منیربادینی ءِ آزمانک و ناولٹءِ سرء عملی شرگداری ئنت۔وھدے من کتاب ءِ دزنمشت ونت تہ مرّتاں کہ واجہ پرواز پہ اے کتاب ءِ جریدگ کنئگ ء چنکہ جہد و جکانسری کتہ ،چہ کتاب ءِ وانئگ ء مردم زانت کہ اے بابتء آئی ءِ پگرءِ ہمک رنگی ، شاھگانی اُو جہلانکی سک بازانت۔اُو شرگداری ءِ پڑء دست ماں کئگ ء پہ اے سرپدی وزانتکاری سک المی انت۔نمشتہ ءِ ڈول و رھبندے مردم ء راہمے سکیّنء دنت کہ کتاب ء تانسرء بوانیت۔واجہ غنی ءِ آسان وہمک پہمیں زبان ،لبزانی ڈولداریں کمائگ اُوگوں یک جوانیں وڑے ء وتی وانوک ء ر؂؂؂؂؂اسر پد کنئگ ءِ جہد کتاب ءِ تہاگام گام ء گندگ بیت۔چونائی ء لبزانک ءِ پڑء شرگداری ہمازِبریں تک وپھنات انت کہ ہمک مردم پہ آسانی ء آئیءِ وانگ ء تیارنہ بیت اُو اگن تیار ببیت تہ سری دردے زوریت بلے غنی ءِ جوانیں المی زانت و مارشت ء کتاب ء راواناک وشیرکن کتہ کہ ہر مردم ایشراپہ ھب و شؤک وانیت۔چہ درستان مستریں گپ ہمیش انت کہ شر گداری ءِ پڑا اے کتاب یک مزنیں گیشی ایت ۔بلوچی لبزانک چہ دیریگء چوشیں مڈیئےءِ لو ٹوک بوتہ۔اُو واجہ غنی پروازء لبزانک ءِ لوٹ پورہ کُتگ کہ پمے کارء آلک ستا کرزیت۔من دگہ گیشیں ہچ نگوئشاں چیاکہـ:
	’’دُن ہماانت کہ وتی بوھء وت پچ بشانیت۔‘‘
						یوسف گچکی
					 حب ، لسبیلہ
					 ۲۱فروری ۹۵؁ء






رُنگ راہ

	لبزانک ءِ بُنگیج سومیریاں ماں سومیر (عراق)ء کُتگ ایشی ءِ بُنگیج چہ مرچیگء کم و گیش چار ہزار ءُ پنچ سد سال ء پیسر ،چہ شاعری ء بوتگ ،کہ بنداتی شکل ئے پُرسی سوت ، سپئت ،دُعا ، موتک ، نصیتی شعر،جنگی شعر ، رنگی شعر ءُ دگہ ہمے ڈولیں بوتگ انت۔اشانی نمونہ ماں نبشتہں لوحانی سرء دست کپتگ انت ، کہ دنیا ءِ کوھن تریں نبشتہی زبان سومیری ءِ توکا انت ۔ءُ ماں عکسی نبشتہ وڈء نبشتہ انت۔۱؂
	کوھن تریں قصہّ ھم ماں سومیرء نبشتہ کنئگ بوتگ ، کہ نبشتہیں لوح ئے چہ سومیرءِ شہر ’’پنور‘‘ء دست کپتگ انت۔اے قصّہ دولوحانی سرء نبشتہ اِنت،کہ لچہیّ قصّہ ایت ءُ چہ مرچیگ ء سہ ہزارءُ پنچ سد تا چار ہزار سالانی نیام ء نبشتہ کنئگ بوتگ ءُ نام ئے’’جنت ءِ قصّہ ‘‘(STORY OF PARADISE ) انت۔
	کوھن تریں ردانک ھم ماں سومیر ء نبشتہ کنئگ بوتگ انت، کہ اسکول ءُ وانگ وزانگ ءِ ارزشت ءِ بابت ء انت ءُ نبشتانک (Essay)ءِ شکل ء انت ۔اے ردء
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔
۱؂ اُمیت انت کہ دیمتراانگت کوھن تیریں مڈّی درگیجگ بیت۔(شرگدار)
 دراجتریں نبشتانک کساس یک سد ءُ ھشتاد سدرانی توکااِنت ،کہ ہبدہ لوح ءُ آہانی چُنڈانی سرء دست کپتگ ۔ءُ چہ مرچیگ ء سہ ہزار ءُ ھپت سد ءُ پنجاہ سال کوھن اِنت۔اے نبشتانک پرے واستا ھم ارزشت داریت کہ ایشی ءِ توکا اولی رندامردم گِری (HUMANITY ) ءِ لبزکارمرزبوتگ ۔اے نبشتانک ءِ توکا مردم گرِی بنی آدم ءِ ما نہاھم کارمرز بوتگ ءُ شریں ھیل وعادت ءِ مانہاھم ۔مردم گرِی ءِ واستا سومیری زبان ءِ لبزُنام لوُلوُ ، یا نُم لو لو کارمرزبوتگ۔
	نامداریں پٹّ وپول کارابن ِ حنیف ءِ رُوء ، چہ سو میر ء دست کپتگیں اے لوحانی وانوک ءُ چاپ وشنگ کنائینوکانی تو کا ہر مین ہلپر خت (HERMANN HILPRECHT)
ہیو گوراڈاوء (EUGO RADAU) اسٹیفن لینگڈون(STEPHAN LINGDON)، ایل ڈبلیو کنگ (L.W.KING)،ہنرخ زمرن (HENRICH ZIMMERN)،کیرل گد (CURIL GADD)، ہنری ڈی گینولک(HENRI DE GENOUILLAC)، ایڈورڈچیرا(EDWARD CHIERA)، ایڈمنڈ گورڈن (EDMOND GORDON)ءُ دگہ بازینئے ھوار بوتگ بلے پروفیسر سیموئیل کریمر(SAMUEL KRAMER) ء سومیری لبزانک ءِ وانگ ، نقلانی تیار کنگ، رجانک کنئگ ءُ چاپ و شِنگ کنائینگ ءِ ردء بازگراں بہائیں کارکتگ۱؂۔
………………………………………………………………
۱؂ دنیا کا قدیم ترین ادب ، لاہور ۱۹۸۲ء۸۱۶۶،۸۲
چہ سومیر ء رند، کم کمّ ء شام ، مصر ، یونان ،اٹلی ، ھندوستان ، چین ءُ ایدگہ دیہاں ھم لبزانک ودی بوت ۔پداچہ شاعری ، لچّی قصہّءُ نبشتانک ء ابید ، لبزانک ءِ دگہ بازیں شکل ئے ہم ودی بوان بوت ، کہ آہانی توکاردانکی قّصہ ، لچّہی کسمانک ، ردانکی کسمانک ، ناول ، آزمانک ءُ ایدگہ شکل ھوار انت۔
	شرگداری ءِ بُنگیج کِساس دوہزار ءُ چار سد سال ء پیسر ماں یونانءِ بوت۔اِشی ءِ بُنگیج چونائیء واافلاطون ء گو ں وتی سیاسی ءُ پلسپہ ئی کتاب جمہوریہ۱؂ ءُ فیدرس۲؂ء کُت۔بلے اِشی ء راپیداوریں اِزم ءِ بستارارسطو ء داتءُ اے رِدء شاعری ءُ شرگداری ءِ سرء بوطیقا۳؂ءِ نام ء یک جتائیں کتابے ھم نبشتہ کُت ۔پمیشاگیشترزانت کارءُ شرگدارارسطوء دنیاءِ اولی شرگدارلیکنت۔چہ افلاطون ءُ ارسطوء رند ، دنیاءِ دگہ دگہ ڈیہاں بازیں شرگدارے ودی بوت ۔کہ چراہانی توکاہوریس، بوئیلو، آرٹینو،لانجائنس،دانتے ،بن جانسن ،فلپ سڈنی ، جوزف ایڈیسن، ڈرائیڈن ، سیموئیل جانسن ، ورڈزورتھ،کولرج ،ایڈگرایلن پو،شیلی، ہینرلٹ،لیمب ،کارلائل، میکالے،گوئٹے ،سانت بیو ،میتھیوآرنلڈ، رسکن ، والٹر پیٹر ، کروچے ، ٹی ایس ایلیٹ،ڈی ایچ لارنس،ہنری جیمز، ایف آرلیوز، جرجی لوکاش ، رولان بارت،ژورژ پولے ، انڈریوٹورکوف،ولادیمرکورکین ، الطاف حسین حالی ، حامد اللہ افسر، احتشام حسین ، ممتاز شیرین ،ممتازحسین ، عبادت بریلوی، جمیل جالبی 
………………………………………………………………
۱؂THE REPUBLIC ۲؂ PHAEDRUS۳؂ POETICS۴؂ بلکیں اے بابت ء دیمترادگہ نوک تریں پٹ و پولے دیم ء بیئت ۔(شر گدار)
،سیّد عبداللہ، سجّاد باقررضوی، آلِ احمد سرور، کلیم الدین احمد ، مُغنی تبّسم ،دیویندراسّر، گوپی چند نارنگ ءُ دگہ لہتین ء بازنام درآورت۔
	بلوچی زبان ءِ دست گپتگیں کوھن تریں لبزانکی مڈّیانی رُوء بلوچی لبزانک ءِ بُنگیج ماں پانزدھمی عیسوی کرن ءِ گڈسر ء چہ شاعریء بوتگ ۔ءُ بلوچی ردانک ءِ بُنگیج ماں ھژدھمی عیسوی کرنءِ دومی نیم ءِ اول سر ء بوتگ ۴؂وھدیکہ بلوچی شرگداری ءِ بُنگیج بیستمی عیسوی کرن ءِ پنجاہ ءِ دہی ء بوتگ ،ءُ تنی وھدی دیماتریں شرگدار کریم دشتی ، عاقل خان مینگل ، امان اللہ گچکی ، عبدالحکیم بلوچ، عبدالغفار ندیم ،محمد سعید قاضی ،یوسف گچکی ،غوث بہار ، فضل خالق،،صبادشتیاری ،حفیظ حسن آبادیءُ دگہ لہتین انت۔بلے چدو پیسر بس دوشرگدارءِ کتاب چاپ وشنگ بوتگ۔اولی کریم دشتی انت کہ ’’شرگداری‘‘ ءِ نام ء کتاب ئے ۱۹۶۳ء ء چاپ وشنگ بوتگ، ءُ دومی عاقل خان مینگل انت ، کہ ’’لبزانکی ایرادگری ‘‘ ءِ نام ء کتاب ئے۱۹۹۰ء ء چاپ و شنگ بوتگ مِن چرے دوئیں واجہاں رنداں ، کہ منی کتاب ’’لبزانکی شرگداری‘‘ءِ نام ء نوکی چاپ و شنگ بوگاانت۔
	منی اے کتاب ءِ ردوبند دیئگ ءُ چاپ و شنگ کنئگ ءِ ردء فقیر شاد ، عبید شاد ءُ ممتاز یوسف ءِ ڈولیں ورنائیں کلم کارانی سِکین گو ن بوتگ انت ، کہ چریشی ء مناں کتاب ءِ نبشتانکانی شرترکنئگ ء کُمکّ رسئتگ ءُ یوسف گچکی ءِ ڈولیں کُلاّنہیں کلم کارے ءِ شورو سلاہ گو ن بوتگ انت کہ چیریشی ء مناں کتاب ءِ چاپ و شنگی تکنیک ءِ شرتر کنگ ء مدت رسئتگ مِن پرے دل پہیکں سِکین ءُ شور وسلاہانی واستا اے چاریں کلم کارانی منت واراں۔
	لبزانک زند ءِ عکس اِنت ءُ شرگداری لبزانک ءِ ھِنچو کہ لبزانک زند ء دیم ء بارت ، ہمے ڈول ء شرگداری لبزانک ء دیم ء بارت ۔پمیشالبزانک پہ زندء المی انِت ءُ شرگداری پہ لبزانک ء۔لبزانک ءُ شرگداری ءِ ہمے ارزشت ءِ سؤ ب ء ، ماں روایرشُتی دیما شتگیں ڈیہاں ، اشان ء باز دیم ء برگ بوتگ۔مئے ڈیہہ پدمنتگ انت ءُ تنی وھدی مئے زبان ، وانگ و زانگ ، دودوربیدگ ءُ سیاسی و مالی جاوراں ھاسیں دیمروی نہ کتگ ۔پمیشامئے نیمگاتنی وھدی لبزانک ءُ شرگداری ء نئے درگائی ارزشتے دئیگ بوتگ ءُ نئے دیمروی ئے۔بلے چیزے مّدت اِنت کہ چہ ھرنیمگامہلوک وآلم ءِ جہدو کو شست و دّاتگ انت۔ءُ چرے جہد و کوشستانی برکت ء جاورانی بدلی سدلی ءِ رپتار تیزتر بوتگ ، ءُ مئے پد منتگیں ڈیہہ،زبان ، وانگ و زانگ ، دودوربیدگ ،ءُ سیاسی و مالی جاورانی ھمراہی ء لبزانک ءُ شرگداری ءِ دیماروگ ءِ رپتار ھم ، تیز تربوتگ۔پمیشانوں اے امّیت کشّئگ بیت کہ آوکیں روچاں بلوچی زبانءِ لبزانک ءُ شرگداری ہم بستارے دارانت ءُ وانگ ءِ لائک بنت۔
	جہد و کوشست کنوکیں مہلوک و آلم ءِ تو کء منی جندھم ھواراِنت گوں۔ءُ ہمے پیم ء مہلوک و آلم ءِ جہد و کوشستانی یک کسانیں بہرے منی جند ءِ اے کتاب ’’لبزانکی شرگداری اِنت۔اِشی ءِ توکامنی سجہّیں لبزانکی ءُ شرگداری نبشتانک ھوار نہ انت۔بلکیں بس نہہ۹ گچینی،لبزانک ءُ شرگداری نبشتانک ھوار۔چریشانی توکالبزانک ،لبزانک ءُ زند ، ءُ لبزانکی نشانی ، لبزانک ءِ بابتء انت لِبزانکی شرگداری ءُ شرگدای رھبند ، لیکہی شرگداری ءِ بابت ء انت ۔ءُ ھیال ءِ کتاب ءُ آئی ءِ شرگداری ، عطاشاد ءِ گالے ءُ منی شرگداری ، غوث بہار ءِ آزمانک ’’مھشر‘‘ ءُ منیر احمد بادینی ءِ ناولٹ ’’بلےّ کہ ماہ بکپیت‘‘ عملی شرگداری انت۔چہ کریم دشتی ءِ ’’شرگداری ‘‘ ءُ عاقل خان مینگل ءِ ’’ لوزانکی ایرادگری ‘‘ ء رند ، منی ’’لبزانکی شرگداری‘‘ ماں بلوچی زبانءِ شرگداری رُدوم ء چہ بستارداریت؟اشی ءِ پیسلہ ء وا آوکیں روچ کن انت ۔بلے منی جند پرے ھبرء ، یک کچّے ء ، دل ایمن اِنت ، کہ من پہ بلوچی زبان ءِ یک پد منتگ ترِیں لبزانکی شکلےءِ دیمابرگ ء ، وتی وسیں جہدکتگ ، کہ چریشی ء بلکیں ھوریں سورت ء بلوچی لبزانک ءِ جند ءِ دیمروی ء ھم ، کمُکّے برسیت۔


				غنی پرواز
					تربت ، ۲۸ ِفروری ۱۹۹۵ ء










لبزانک
	لبزانک اِزم ءِ یک شاہ ایت۔ناچ ،سازوزیمل ، نکش کشی، عکس کشی ّ ، بُت تراشی ءُ اِزم ءِ ایدگہ شاھانی ڈول ء لبزانک ھم مالی پیدائشت ءِ بُنیات ء ، زاھری ءُ باتنی (معروضی و موضوعی) قُوتانی کار ءُ چپ کار (عمل وردِعمل) ءِ آسرء ودی بیت۔
	لبزانت چہ وتی اِزمی لیاکت ءِ کُمکّ ء ، زاھری دنیاءِ مالی پیدائشت ءِ بُنیات ء زاھری ءُ باتنی دنیاھانی ازِم عکس کشّی ء کنت ۔ ءُ چہ وتی ازِم کاری ءِ کُمک ء دنیا ءِ مردماں دُنیا ءُ آئی ءِ چیزانی پہمگ ، کارو کردانی گہتر کنئگ ، زند ءِ شر تریں وڑے ء گو ازینئگ ، گم ورنجانی دُور کنئگ ءُ آرام ءُ آسرات ءِ ودّیئنگ ء مدت دنت۔
	لبزانت زاھریءُ باتنی دنیاھانی اِزمی عکس کشّی ء ھاسیں باتنی اِزم کاری عکسانی (فنکارانہ شبیہانی)۱؂سُورت ء کنت۔ھر لبزانت ءِ ازم کاری عکس چہ دومی لبزانت ءِ ازم کاری عکساں جِتابنت۔ازم کاری عکسانی جتائی ءِ سؤب ء آھانی ھاسیت ھم جتا بنت ۔ءُ یک لبزانتےءِ باتنی اِزم کاری عکس ءُ آھانی ھاسیت ھر چُند زیات جتاءُ پیداور ترببنت۔آلبزنت ءِ ازم ء ھمِنچک زیات کشِش ءُ تاثیر مان بیت۔	
…………………………………………………………………………………………
ARTISTIC IMAGES 
	دگہ دگہ لبزنتانی اِزم کاری عکس ءُ آھانی ھاسیت مزنی ءُ کسانی ، ءُ بازی ءُ کمّکیء برابر نہ بنت۔بلکیں مسترءُ کستر، ءُ گیشتر ءُ کمتربنت ۔ھرچ لبزانتے ءِ ازم کاری عکس ءُ آھانی ھاسیت ھر چُند مسترءُ گیشتر ببیت، آئی ءِ ازم ھمِنچک مانا دارتِر ، جہل تِر ءُ شائیگان ترِبیت۔
	زاھری ءُ باتنی دنیا ھانی چیز ءُ جاورانی عکاسی ءِ وڈو پیم دگہ گربنت۔ہمے تپاوت ءِ سؤب ء لبزانک ءِ بازیں شِگلے ودی بوتگ کہ آھانی تو کاشاعری ، داستان ، ناول ،کسمانک ، آزمانک ، ریزمانک ءُ دگہ ھمے ڈولیں ھوار انت۔
	لبزانک ءِ سپئت(DEFINITION)	دگہ دگہ زانت کاراں دگہ دگہ وڈء مثالِ ھبرئـ:
	ابنِ خُلدون ءِ گُشئگ ھمے بوتگ کہ ’’لبزاک جتائیں علمےِ نہ انت،بلکیں دُراھیں علِمانی یکجائی ءِ نام اِنت۔‘‘
	میتھوآرنلڈ ء گشگ کہ ’’ آدُراھیں علم کہ کتابانی کُمّک ء پمّا رسئتگ انت ، لبزانک گُشتگ بنت۔
	ایڈمنڈبرک ءُ نارمن جودک ھردُ کاں یک وڈیں ھیال پیش کُتگ آہانی نِزّء ’’لبزانک آدُراھیں ھیال ءُ مارگانی مڈ ّی ء گُش انت کہ نبشتہ کنئگ بوتگ ءُ ھنچیں وڈے ء رِدوبند دئیگ بوتگ کہ وانوک ءِ دل چرائی ءِ وانگ ء وشّ بیت۔‘‘کارڈینل نیومین ء ھیال درشان کتگ کہ ’’زبان ءُ لبزانی کُمّک ء ھیالءُ مارگانی زاھرکنئگ لبزانک گُئشگ بیت۔‘‘
	ڈبلیوبی یٹیس ءِ ھیال ء ’’ ھما نازرکیں اِزم (FINE ARTS)کہ زبانءِ کُمّک ء زاھر بیت ، لبزانک گُشئگ بیت‘‘۔
	مونٹیگن ء گُشتگ کہ ’’ ھرچ مردم ءِ عکس ء کہ من کشّئگاہاں ، آمن وتاں۔‘‘
	میتھوآرنلڈء دگہ جاہے گشتگ کہ ’’ لبزانک زندءِ آدینک ، زند ءِ شرگداری ، زند ءِ دیم ء برگ ءُ زند ءِ پہک وپلگار کنئگ اِنت۔‘‘
	لبزانک بنی آدم ءِ چاگردی زند (social life)ءِ ودی بوگ ءِ ھمراہی ء ودی بوتگ ۔بنی آدم ءِ جند ءِ ڈول ء لبزانک ھم کارومحنت ءِ برورداِنت۔بُندرء آگوں کار و محنت ء تچک ء بندوک ات۔رندا کم کم ء آئی ءِ تچکیں بندوکی کمّ تر ّان بوت ۔مرچی ھم آگوں کارومحنت ء بندوک انت۔بلے تچک ء (Direct)کم تر ،ءُ وسیلہانی کُمکّ ء (Indirect)گیشتر۔
	نوزدھمی کرن ءِ گُڈ سرء نامداریں المانی کوّاس(Economist)بیوشر ء اے لیکہ پیش کُت کہ ناچ ءُ سوت چہ کارومحنت ءِ بندانی شِگلاں ودی بوتگ انت۔کارو محنت ءِ نیام ء اگن بدن ءِ سُرءُ پُراں(حرکتاں)ھاسیں تہرءِ ھم سنگی (توازن)ودی کنئگ ببیت،تہ دم برگ ءِ مارگ کمّ ترّیتءُ گیشتر ترُندی ءُ تینزیء کار بیت۔وھدے مردماں رُمبانی سُورت ء کارکنئگ بناکُت، تہ پراہاں المّی بوت کہ آوتی بدنی سُر و پُرانی تو کاھم سنگی ودی بکِن انت تاکہ آہانی کارانی توکارِدوبندءُ آسانی بوت بکنت۔ھمے چینرّناچ ءِ بندات بوت۔کارومحنت ءِ ھم سنگیں سُرو پُراں وھدے تُرندی بیت ، تہ آہانی ھمراہیء چہ دپ ء ھم سنگیں توارھم درکیت۔ھمے توار کم کمّ ء ھم سنگیں لبزانی کُمک ء سوت ءِ شگلء بدلئت انت ۔ءُ بنداتی پیدائشت ءِ اوزار دیمتر ء سازوزیمل ءِ اوزارنی سُورت ء بدلئت انت۔
	جارج ٹامسن ء ناچ ، سازوزیمل ءُ شاعری ءِ رُدوم (ارتقا) ءِ نکش (خاکہ) گوں اے لبزاں کشتّگ:
	’’ناچ سازوزیملءُ شاعری ءِ رُدوم ءِ نکش وتی بندات ء یکّ اتنت۔اے سہ ئینانی بُنگیج چہ ھورء کارومحنت کنوکیں مردمانی بدنانی ھم سنگیں سُروپُراں بوت۔بدنی سُروپُرانی دوبہر اتنت۔یکے بدنی سُر و پُرءُ دومی تواری سُروپُر۔چہ اولی ء ناچ ودی بوت ،دومی ء زبان ۔چہ کارو محنت ءِ توار(آہنگ ) ءِ پدانرمیں تواراں دیمترء گپ ورپ ءُ شاعری ءِ سُورت گپت۔ھرچ توارے کہ زبان ء یلہ دات ، آاوزاراں چست کُت ءُ ھمے اوزار رندا سازوزیمل ءِ اوزارانی سرچّمگ جوڑبوت انت ۔شعر ءِ نیمگا اولی گام گیج ھماوھد ء چست کنئگ بوت کہ ناچ جتاکنئگ بوت۔ایڈول ء سوت ودی بوت۔سوت ء شاعری سازءُ زیمل ءِ بُن گپّ اِنت ۔ءُ سازوزیمل شاعری ءِ شگل (FORM) چرِیشی ء پداے دوئینانی توکاتپاوت بوت۔شعرءِ شگلء توارے (آہنگے) بیت کہ آئی ء چہ سوتاں رسئتگ ،بلے آئی ءِ توکازیات سادہی بیت ،تاکہ بُن گپّ ءِ دلیلی(منطقی)ردوبندءِ نیمگازیات دلگوش دئیگ ببیت۔شاعری یک قصہّے کاریت۔اے قصّہ ءِ توکایک نزیکی ءُ ھم سنگی ئے(ربط وتوازن ئے) بیت کہ چرائی ءِ ڈنّی توار (آہنگ ) ء جتا اِنت۔ایڈول ء دیمترء چہ شعرء ردانک ودی بوت ءُ ردانک ،آزمانک ءُ ناول ءِ شِگلاں دیم ء اتک۔ اشانی تو کاشعرءِ زبان یلہ دئیگ بوت ءُ گپّ ورپّءِ زبان زُورگ بوت۔ ءُ توار (آہنگ ) ءِ سیادی سِندگ بوت ۔البت آزمانک ءُ ناول ءِ قِصہّ ءِ توکاھم یک تہرے ءِ نزیکی ءُ ہم سنگی ودی کنئگ ءِ کوشست کنئگ بیت۔‘‘ ۱؂
	لبزانک ءِ کوھن تِریں شِگل گیدی سوت ءُ شعر بوتگ انت ۔چریشاں پدگیدی قصّہ ودی بوتگ انت کہ جن ، پری ءُ مُرگانی قصّہ بوتگ انت لبزانک ڈنی ءُ تہی جاورانی ازمی عکس بیت ۔دومی لبزاں اشیء راگیدیءِ شخصیتءُ جندءِ شخصیت ءِ ھوریں زاھری ھم گشگ بیت بلے کوھنتریں لبزانک بزاں گیدی سوت، شعر ءُ قصہانی توکاشخصیت ہچ گندگ ومارگ نہ بیت۔اول ایش کہ آہانی سازوگ زانگ نہ بنتءُ دومی ایش کہ آھانی توکاشخصیت ءُ دگہ دگہ شخصیتانی تپاوت پیداورنہ انت ۔اے دُراھیں لبزانکی مڈّی ھنچویک وڈانت ، گُشے زانا یا اے درست یکیّں مردم ء سازاتگ انت ، یادُراھیں مردم یک وڈبوتگ انت ، یا گُڈا آہاں زاھر کنئگءِ واستاوتی ہچ شخصیت نہ بوتگ۔یک وڈبوتگ ءُ شخصیت ءِ نہ دارگ ءِ بُنیاتی سؤب ایش اِنت کہ شخصیت چہ رُژن(شعور)ء ودی بیت۔رُژن مبیت ، تہ شخصیت نہ بیت۔ ءُ رُژن ببیت، تہ شخصیت بیت۔ہمے ڈول ء رُژن ھر چُندکم ّ ءُ زیات ببیت، شخصیت ھم ھمنچک کمّ ءُ زیات بیت۔بُندری مردمانی رُژن سکّ کم بوتگ۔ھمنچُک کم کہ نہ آہانی شخصیت ءِ جندپیداور بوتگ ءُ نئے دگہ دگہ شخصیتانی تپاوت پیداور بوتگ انت ۔ھر چُند جتائین ءُ ھوریں رُژن (انفرادیءُ اجتماعی شعور) رُدوم گران ءُ ودّان بوتگ انت،جتایئن ءُ ھوریں شخصیت ھم رُدوم گران ءُ ودّان بوتگ انت ۔ءُ ایشی ءِ آسرء کسان ءُ مزنیں ، نزانت کار ءُ زانت کاریں ، کم زانت کارءُ زیات زانت کاریں مردم ءُ گلگ ۲؂ ودی بوتگ انت ۔
...............................................................................................................
MARXISM AND POETRY,P.20 1	2۔ طبقہ ، جماعت ، گروہ
 اے ھبر ءِ راستی مرچی ہم گندگ ءُ زانگ بیت۔آایڈول ء کہ اگن ردِی جنگلی ءُ کلگیّ مردم چارگ ببنت ، تہ پدّر بیت کہ آدرست پہم و زانت ، نیکی وبدی ءُ کارءُ کِرد ء یک وڈانت۔بلکیں اگن اُرت چارگ ببنت ، تہ آہانی شگل و سورت ہم یک وڈ گندگ بنت۔آہانی اے دُراھیں چیزّاں ھاسیں تپاوت نہ بیت۔ءُ چمے جنگلی ءُ کلگی مردماں اگن کسےءِ رُژن ودّینگ ببیت۔،تہ آئی ءِ توکاشخصیت ئے ھم ودی بیت، آئی ءِ شخصیت ھم پیداوربیت ءُ آچہ ایدگہ مردماں جتاگندگ بیت۔ءُ شخصیت ءِ تپاوت ءِ ودی بوگ ءِ ھمراہی ء آئی شگل ھم چہ ایدگرانی ء جتابیت۔ہمے ڈول ء اگن چہ مردمانی گلگاں یک گلگ ئے ءِ رُژن ودّینگ بِبیت، تہ آچہ ایدگراں جتا، دیمروی پسند تِرءُ دیمروتِربیت۔
	کوھن ترین لبزانک اسلاچہ جند ءِ شخصیت ء پورئی ء پاک بوتگ ، یاجندءِ شخصیت ءِ اثرآئی ءِ تو کاسکّ کُمکّ۔کوھن تریں شخصیت ءِ تو کابس گیدی ءِ شخصیت بوتگ۔یادگہ لبزاں آئی ءِ تو کاجند ءِ تہی جاورانی ازمی عکاّسی نہ بوتگ ۔یاسک کم بوتگءُ پورئی ء یاباز گیشتر ڈنّی دُنیا ءِ جاورءُ چیزانی ازمی عکاّسی بوتگ۔پمیشا دگہ دگہ مردمانی سازاتگیں چیزّیک وڈبوتگ انت۔
	بُندرء دُراھیں اسیتں علم لبزانک ءِ توکاھوار اتنت۔ءُ ھرچ نوکیں علمے ودی بوت ، لبزانک ءِ بہر بوت۔بلے نوکیں دورء لبزانک ءُ ایدگہ علم چہ یک دگرء جتاکنئگ بوت انت۔لبزانک ءِ واستاجتائیں پکر ءُ جوزہ المّی لیکگ بوت۔ءُ ایدگہ علمانی واستاالمّی لیکگ نہ بوت۔ایڈول ء لبزانک دوبہر ء کنئگ بوت۔یکے ّ نازُرکیں یاپہکیں لبزانک (FINE,GENUINE OR PURE LITRATURE)
 گُشئگ بوت۔ءُ دومی علمی یا سادئیں لبزانک (ACADMIC OR RELATIVE (LITERATUREنازرکیں یا پہکیں لبزانک ءِ تو کاشاعری ،کسمانک ،داستان ، ناول ، آزمانک ، ریزمانک ، شرگداری ءُ دگہ ہمے ڈولیں چیز ھوار کنئگ بوت ا نت۔ءُ علمی یا سیادیں لبزانک ءِ توکامالیات ، سیاسیات ، تاریخ ، پلسپہ ،ریاضی،کیمیا،حیاتیاتءُ دگہ ہمے ڈولیں علم ھوار کنئگ بوت انت۔
	لبزانک ءِ سرچمگّ مالی پیدائشت بیت۔لبزانک ءِ بدلی سدلی ءُ دیمروی ردِی سُورتء گوں مالی پیدائشت ءِ بدلی سدلی ءُ دیمروی ء بندوک بنت۔مالی پیدائشت ءِ بدلی سدلی ءُ دیمروی ءِ ھمراہیء لبزانک ءِ توکابدلی سدلی ءُ دیمروی بیت ۔مالی پیدائشت پدمنتگ ببیت، تہ لبزانک پدمنتگ بیت۔مالی پیداتشت دیمرو(ترقی یافتہ) ببیت، تہ لبزانک ھم دیمروبیت۔ما،ی پیدائشت کم دیمروببیت۔، تہ لبزانک ھم کم دیمروبیت،ءُ مالی پیدائشت زیارت دیمروببیت، تہ لبزانک ھم زیات دیمروبیت۔ھمے سؤب اِنت کہ کوھن تِریں چاگردی دورء لبزانک وتی بنداتی شگل ء بوتگ۔گلامی ءِ دورء آئی کمکّے دیمروی کتگ ۔جاگیرداری ءِ دورء چہ گلامی ءِ دورء گیشتر دیمروی ئے کتگ ۔سرمایہ داری ءِ دور ء چہ جاگیرداری ءِ دورء ھم گیشتردیمروی ئے کُتگ ۔ءُ مرچگیں نوکیں دور ء چہ گوستگیں دُراھیں دوراں گیشتر دیمروی ئے کتگ ۔پداھم، المیّ نہ انت کہ ہر لبزانک ءِ ،یاہر ھند ءُ ڈیہہ ءِ ھر دور ءِ لبزانک ءِ ، دیمروی ءِ رپتارگوں مالی پیدائشت ءِ دیمرویءِ رپتار ء ھم گام ببیت۔اے یک تاریخی ھکیکتے، کہ لبزانک ءِ باز شرّیں نمونگ پدمنتگیں مالی ءُ چاگردی دوراں ودی بوتگ انت۔ءُ آھمنچک دیمروبوتگ انت کہ گوں سرمایہ داری ءِ بُستریں زمانگ ءِ لبزانک ء ھم ، پہ آسانی دیم پہ دیم کنئگ بنت۔مثالِ ھبر ء کوھنیں یونانی لبزانک گوں نوکیں قومانی لبزانک ء ،بلکیں گوں شکسپئیر ءِ ڈولیں یک سکیّں مزنیں لبزانتے ءِ لبزانک ء ھم ، دیم پہ دیم کنئگ بیت۔کارل مارکس ء ھم پٹّ وپول ء رند ہمے راستی گوں اے لبزاں منئتگ:
	’’اے راستیں ھبریت کہ ازم ءِ سکّیں دیم ء شتگیں بازدورھنچین ھم بوتگ کہ آہانی گوں چاگرد ءِ ردِی دیمروی ء ہچ تچکیں سیادی گندگ نہ بیت۔نہ گوں چاگرد ءِ مالی بنیات ء آہانی سیادی ئے گندگ بیتءُ نئے گوں آئی ءِ گلیّ ڈبّ ءِ پجاّر ء مثالِ ھبرء یونانی اِزم گوں نوکیں اُستمانانی اِزم ء ، بلکیں گوں شکسپئیرء ِ ڈولیں اِزم کارے ءِ اِزم ء ھم دیم پہ دیم کنئگ بیت۔‘‘۱؂
	باز مردم کوھنیں دورانی لبزانک ء ڈال چار کنت ءُ نوکیں لبزانک ءِ مٹّ ئے نہ لیکیت۔ھاس پمے واستاکہ کوھنیں دورانی لبزانک کوھن اِنت۔آھانی ھیال ھمیش اِنت کہ کوھنیءِ سؤب ء آلبزانک ء ہچ پائدگے نیست۔بلے ھکیکت ھمیش انت کہ لبزانک نئے پرے ھبر ء کوھن گشئگ بیت کہ آئی ءِ سیادی گوں کوھنیں دورےء اِنتءُ نئے پرے ھبرء لوک گُشئگ بیت کہ آئی ءِ سیادی گوں نوکیں دورے ء اِنت۔کوھنیں لبزانک ھمااِنت کہ آپُشت گرد (رجعت پسند) اِنت ، تُری آکوھنیں دورے ء سیادی بداریت یا نوکیں دورے ء ۔ءُ نوکیں لبزانک ھما انت کہ آدیمروی پسند (ترقی پسند) اِنت ، تُری آئی ءِ سیادی گوں نوکیں دورے ء ببیت،یاکوھنیں دورے ء ۔ھمے سؤب اِنت کہ دیمروی
………………………………………………………………………………………………
 ۱؂ ۔ CRITIQUE OF POLITICAL ECONOMY,P.309
 پسندیں لبزانت، شاعر ءُ شرگدار کوھنیں دورانی ھر دیمروی پسند یں لبزانک ء، یا کوھنیں دورانی لبزانک ءِ ھر دیمروی پسندیں بہر ء بازارزشت دی انت۔آئیءِ ھپازت ء کن انت۔ءُ آئی ء رادیم ء برانت۔
	لبزانکءِ یک ھاسیں کِردے بیت ۔ءُ آکِرد چاگردی جاورانی بندی بیت۔طبقہی چاگرداں لبزانک ءِ کِرد ذیل دار (جانبدار) بیت۔ءُ آبے کِرد ءُ بے ذیل دار (غیرجانبدار) بوت نہ کنت۔بے کِرد ءُ بے ذیل داریں لبزانک ءِ مانا ھمیش بیت کہ ’’ لبزانک پہ لبزانک ء ‘‘ انت بلے ’’ لبزانک پہ لبزانک ء ‘‘ نامیں چیزّ نہ بیت ءُ نئے بوت کنت۔ ھکیکت ء ’’ لبزانک پہ زند ء ‘‘ بیت۔
	ردِی سُورت ء ھر لبزانک بُرزی ڈبّ ((SUPER STRUCTUREءِ یک بہرے ءِ بستار (حیثیت) ء ، گوں یک نہ یک مالی بُنیاتے ء ، سیادی داریت ءُ آئی ء مہُرکم کنت۔یک نہ یک طبقہ ئے ءِ زند ءِ عکاّسی ء کنت ۔ھمائی ء نپ و پائدگ ءُ وشیّ پُجاّ ئینیت ۔ءُ آئی ءِ دُژمناں تاوان ءُ رنج دنت۔ھر طبقہ یک ھنچیں لبزانکے سازیت کہ آئی ءِ طبقہیءُ ڈولی (جمالیاتی) لوٹاں پورہ بکنتءُ دژمنیں طبقہیءُ ڈولی لوٹانی چپّ ببیت۔بلے بے طبقہی چاگرداں لبزانک ءِ کِردبے طبقہی بیت ءُ آدُراھیں چاگردءِ ھذمت ء کنت ۔ھر لبزانک دُراھیں چاگرد ءِ واستاسازگ بیت ءُ گوں چاگردءِ دُراھیں مردمانی دُراھیں لوٹاں ھم دپ بیت۔
	بدلی سدلی پسند(REVISIONIST)ماں طبقہی چاگرداں لبزانک، ءُ ازم ءِ ایدگہ تکانی ذیل داریء نہ منّ انت ۔ءُ زیل داری ءِ دیمروی پسندیں لیکہ ءِ شرگداری ء کن انت ءُ گُش انت کہ چرے لیکہء لبزانت ءُ اِزم کارانی سازگی آزاتی (تخلیقی آزادی)کُٹیّت۔ءُ اِزمی لیاکت نزِورترّانت۔بلے پرے ھبرء بدلی سدلی پسند ردانت۔اسلیں ھبر ھمیش اِنت کہ ذیل داری ءِ رھبند نئے سازگی آزاتی ء کُٹینّیت۔ءُ نئے ازمی لیاکتاں نزِورترّینیت۔بلکیں دیمروی پسندیں لبزانک ءُ ازم ءِ بُرزءُ بُستریں پکروھیال ءُ بُن گپاّنی سؤب بیت۔ءُ لبزانک ءُ ازم ءِ دیم ء ھاس تِریں چاگردی جیڑھانی گیشّ وگیوار ءِ نیمگاترّینیت۔
	پداھم، لبزانک ءِ بازشرّیں نمونگ ھنچیں ھم بنت کہ آوتی طبقہ ءُ دور ءِ حدّاں پروش انت ءُ دنیاءِ دُراھیں مردم ، طبقہ ءُ چاگردانی واستابنتءُ دُرستاں نپ و پائدگ پُجاّئین انت۔مثالِ ھبرء ہومر ،شکسپیئر،گوئٹے ، بالزاک ،رومن رولان، پُشکِن ، ٹالسٹائی ،موپاسانٹ، چیخوف، گورکی، کافکا،ھمینگوے،ٹیگور،غالبؔءُ دگہ ہمے ڈولیں ،لبزانک ءِ اسلیں سازوک مہلوک اِنت۔آ، یاوت تچک ء لبزانک سازایت، یا’’مالی پیدائشت ‘‘ءِ سورت ء لبزانکءِ بنیاتء سازایت۔پمیشالبزانک ءِ اُنڈالاں مہلوکء توکاسکّ بوُگ لوٹیت۔آئی ءِ توکامہلوک ءِ تپ و نُکس،گل وگم ، پسند و ناپسند،دوستی و دُژمنی،تپاکی وناتپاکی ، پکرومارگ ،واھگ وجوزہ، لیکہ وکرِد، ڈولی لیاکت ، سپئت ءُ ھاجت ، ءُ ایدگہ جیڑہ و ھبر بوگ لوٹیت۔آئی ء دُراھیں چاگری نپ و شرّی ءُ ڈولی لوٹانی حقّ ء ، ءُ چاگردی نُکس وھرابی ءُ ڈول دژمنیں چیزانی چپّ بُوگ لوٹیت۔ءُ آئی رھبندھنچو ببیت کہ مہلوک آئی ء پہمئت بکنت۔آئی ء پہ ھُبّ بوانیت۔گوں آئی ء مہرو دستی بداریتءُ چرائی ءِ مدت ء زندءِ جاوراں شر تِرکنان ء دیم ء بُروت۔
						تربت،۵نومبر۱۹۸۴ء


لبزانکءُ زند
	بنی آدم ءِ چاگردی زندءُ آئی ءِ پکروت ماں وتء بندوک انت۔آئی ءِ چاگردی زند ءِ ھمراہیء مُدام آئی ءِ پکررُدوم گپتگ۔ءُ وھدئے پکررُدوم گپتگ،تہ آئی ء وتی ردُوم ءِ ھمراہیء چاگردی زند ھم رُدوم داتگ گوں۔چاگردی زندءُ پکرءِ وت ماں وتی سیادی ءُ اثرءِ کُمکّء ، رُدوم گرگ ءُ دیم ء روگ چونائی ء وابُندری ھبریت۔بلے ھژدھمی ءُ نوزدھمی کرناں یورپ ء کارجاہی آشوب(صنعتی انقلاب) فرانسءِ آشوپ ءُ پیرس آشوبی مجلس(پیرس کمیون) ء بنی آدم ءِ زند ءِ دُراھیں تکاں آشوپ آورت۔یک نیمگےء اگن چاگردی زند ءِ مالی ءُ نند و نیادی پڈاں مزن بدلی سدلی اتک ،تہ دومی نیمگارُژن ،زانتءُ ھیالانی توکاھم وڈوڈیں بدلی سدلی اتک پیشیگیں زانت ءُ لیکہانی توکابازپورھی ء ءُ بازءِ ھاسیں بہر کوھن ترّاتنت۔ءُ بازنوک تِرءُ دیمروی پسندتریں زانت ءُ لیکہ ھم ودی بوت۔
	پکرءِ ایدگہ پڈاں ابیدلبزانک ءِ پڈء ھم مزن بدلی سدلی ءُ دیمروی بوت۔اے پڈء ھم چارو بچاّر ءُ پکروھیال کنئگ بوت ۔کوھنیں لیکہ بدلئت انت ءُ نوکیں لیکہ ودی بوت۔نوک ودی بوؤکیں لیکہانی توکادولیکہ زیات نامداربوت۔اولی ’’لبزانک پہ لبزانک ءِ واستا۱؂‘‘ ءُ دومی ’’لبزانک پہ زند ءِ واستا‘‘۲؂
	پیسرا’’لبزانک پہ لبزانکءِ واستا‘‘ ءِ پہکیں ڈولی(جمالیاتی)لیکہ ودی بوت،کہ ’’ازم پہ ازم ءِ واستا۱؂‘‘ یا’’ڈولداری پہ ڈولداریءِ واستا۲؂‘‘ءِ لیکہ ئے ھم گُش انت۔اے لیکہ اسلا لبزانک ءُ ازم ءِ چہ سیاست ، مالیات ءُ زند ءِ ایدگہ پہناتاں سِندگ ءُ جتاکنئگ ءِ یک کوشستے ات ، کہ چہ کوھنیں مالی بندوبوج ءِ رکیّنگ ءِ کوشستاں یکےّ ات۔اے لیکہ ءِ بُنگیج جان کیٹس (۱۷۹۵۔۱۸۲۱ء) ء کُت۔
	کیٹس ء چشیں شاعری سکّ نادوست ات کہ آئی ء یک ھاسیں مُراد (مقصد) ئے ببیت۔آئی ءِ نِزّء ڈولداریں چیزوت یک دائمی وشیّ ئے ات۔آئی ءِ گُشئگ ات کہ:
	’’ڈولداری ھکیکت اِنت ءُ ھکیکت ڈولداری۔ زمین ءِ سرء بس ہمے یک ھنچیں ھکیکتے کہ مائے زانیں ءُ بس ہمے یک ھنچیں ھکیکتے کہ مارازانگ لوٹیت ۳؂ ‘‘
	چہ کیٹس ءِ پکروھیالاں یورپ ءِ بازیں مزنیں مزنیں شرگدار ءُ کلم کارے اثر مند بوت۔بازینے ء گوں کیٹس ء ھم ھیالی درشان کُت ءُ ھمے گشت کہ ڈولداری وت یک مُرادایت ءُ چہ نیکی ءُ بدی ءِ ھد وسیم سراں ڈنّ اِنت لبزانک ءُ شاعری ءِ کارمئے توکاڈولداریءِ مارگ ءِ ودی کنئگ ءُ آئی ءِ برجادارگ اِنت۔ڈولداریءِ اے مارگ مئے دائمی دشّی ءِ مان زمان اِنت۔زندءِ دُراھیں بڈّولیں چیزّانی ڈولدار کنئگ ءِ نام ڈول کاری (حُسن کاری) اِنت۔
………………………………………………………………………………………………
۱؂۔ litrature for litrature's sake	۲ ؂۔ litrature for the sake of life
	والٹر پیٹرء زور دات ءُ گُشت کہ ’’لبزانک ءِ مُرادابیدچہ لذّتءُ وشّی ء دگہ ہچ نہ اِنت۔‘‘
	ایٹسء اے کچّء گشُت کہ ’’ازم کارھڈّءِ مینانی کمُکّء پکرکنت‘‘ ڈی ایچ لارنس ء گشُت ’’اِزم منی جندءِ واستاانت۔‘‘آئی ءِ ’’ھون ءِ پلسپہءِ سرء برٹرنڈرسل ء چمشانک دیانء بنشتہ کُتگ:
	’’ڈی ایچ لارنس ء منی سر ء نبشتہ کُت’’واجہ حُداءِ واستانُنکّ بوگءِ کو شست ء بکن ءُ زانت (علم) ء یلہ بدئے۔حُدائیگی عمل ء یلہ بدئے، ءُ زند بوُگ ء بنگیج بکن۔پورہی ء چہ بندات ء بنابکن۔ءُ پور ھیں نُنکّے بوُگ ءِ ھمّت ء بکن۔‘‘
	گون اے ڈلّ ء سیادی داروک ھمنچک وت گرزانت کہ ڈولداریءِ دیم ء بنی آدم ءِ زند ءِ پرواہ ء ھم نہ کن انت۔
	لاریں تیلہادء نیروءِ روم ءِ بُن دیائینئگءِ مثال داتگ ءُ گشتگ کہ روم ءِ شہرءِ بُن گرگ ءِ وھد ء آس ءِ بُرز ء چست بوگ ءِ ندارگ سکّیں ڈولداریں ندارگے ات۔ھر چُند کہ چراآس ء ھزاراں مردم بیران ھم بوت۔اے لیکہ ء ’’ڈولداریں اشارہ ‘‘(اشارہء جمیل) ءِ نام بندگ بوت۔آئی ء گشت کہ:

۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔
۱؂۔ 	ART FOR ART'S SAKE
۲؂۔	BEAUTY FOR BEATUY'S SAKE
۳؂۔	BEAUTY IS TRUTH,AND TRUTH IS BEAUTY,THAT IS ALL YE KNOW AND		 ALL YE NEED TO KNOW ON EARTH.
	’’بے نام و نشانیں مردمانی مرگ ءِ پرواہ ء کئے کنت۔ھمے چارگی اِنت کہ اشارہ چوں ڈولدارات۔‘‘
	استیں دورءِ اٹلی ءِ نامداریں شرگدارءُ ڈولی کوّاس (ماھرِجمالیات)کروچے اے ھیالی لیکہءِ بیرک داراِنت۔آئی ءِ نزّء اِزم یا ڈول کاری یک و جدانی تجربت ایت کہ وتی مُراد وت اِنتءُ آدلیلی زانت۔(منطق)ءُ پلسپہ یادین ءُ اخلاق ءِ رھبنداں ٹپاّس کنئگ و چارگ نہ بیت۔اے یک ھیالی ءُ ڈولی چیزّایت کہ زند ء ھیالی وڈ ء چاریت۔ءُ ھر چیزء ڈولدارپیش داریت۔۔زندءِ ہرچ چیزّے کہ ھراب یا بڈّول اِنت، آاِزم ءُ ڈولی زانت (جمالیات) ء شرّ ءُ ڈولداربیت۔
	’’لبزانک پہ لبزانک ءِ واستا ‘‘ءِ اے پہکیں ھیالی لیکہ سکّیں پُرھتریں لیکہ ایت۔اے ھراب ء شر ، بڈّول ء ڈولدار، گم ء وشی ّ ، دروگء راست ءُ زوراکی ء انساپ پیش داریت۔ءُ وھدے اے لیکہ ءِ ھیالی کار پیم چہ ھدّ وسیمسراں گوزیت،تہ نادراھی ئے جوڑبیت،ءُ بنی آدم اے لیکہءُ اشی ءِ دست ء گرگ ءِ آسر ء ،سُست ، بدکِرد ءُ عیش وآرام پسند جوڈ بیت۔
	اے لیکہء لبزانک بس یک دلی ھُلےّ ءُ ازگارانی وھد گوازئینگی وسیلہ ئے جوڑکتءُ چہ وتی چاگرد ءُ چاگردی زند ء سِست ءُ جتاکُت۔چشیں لبزانک ءِ سازوک ءُ پسند کنوک ہمے ھاکی دنیاءِ نندوک اتنت،بلے چرے ھاکی دُنیا ءُ ایشی ءِ جاوراں پہک ناسر پدااتنت۔ءُ آہاں گوں اے دنیاءِ جیڑہانی کار ء ہچ کارنیست ات۔سرزاھر ء آھاں وتارا چہ دگرانی کاروباراں بے ذیلدار داشتگ ات،بلے ھکیکتء آزیلدار اِتنت وتی وھدءِ ازگار،زوراک ءُ پشت گردیں تاکتانی نپ و پائدگانی نگہپان اتنت۔ءُ دنیا ، چاگرءُ چاگردی زند ء نپ و پائدگانی دُژمن اتنت۔
	’’لبزانک پہ لبزانک ءِ واستا‘‘ ءِ ھیالی لیکہ ء رند’’ لبزانک پہ زندءِ واستا‘‘ ءِ راستیں لیکہ دیم ء اتک۔اے لیکہ ءِ بُن ھشت میتھوآرنلڈ(۱۸۲۲۔۱۸۸۸ء) ء ایرکت۔میتھوآرنلڈ اسلی مردم ات کہ آئی ء لبزانک ءِ راستیں سپئت (DEFINITION)ئے دیم ء آورتءُ لبزانک ءُ زندئے گوں یک دگرء سک نزیک کنئگ ءِ کوشست کُت۔آئی ءِ لبزانک ءِ سپئت، ءُ لبزانک ءِ گوں زندء نزیک کنئگ ءِ کوشست مرچی ھم منئگ ءُ ساڑاھگ بنت۔آئی ء گُشت:
	’’لبزانک زند ءِ آدینک،زند ءِ شرگداری ، زندءِ دیم ء برگ ءُ زند ءِ پہک و پلگارکنئگ اِنت۔‘‘ ۱؂
میتھوآرنلڈءِ سئپت ءِ چارھاسیں بہرانت۔اولی بہر’’زندءِ آدینک‘‘ انت، کہ ایشی ءِ پدالبزانک زندءِ دُراھیں چاگردی،مالی ،سیاسی،ربیدگی ءُ ایدگہ جاورءُ جیڑھان، دُراھیں شرّ ءُ گندگ ،ءُ سوب ءُ بے سوبیاں درشان کنت۔ءُ اشی ءِ ھمراہی ء لبزانک چہ زند ءِ پکروھیالانی سُورت ء سازگی مڈّی ھم زوریت۔چیاکہ لبزانت چہ وتی چاگردی زندء اثر مندبیت۔ءُ ھرچ اثرے کہ چہ وتی چاگردی زندء زوریت ،آہاں وتی اِزم ءِ توکاالمّا جاگہہ دنت۔
…………………………………………………………………………………………
 ۱ ؂ ۔ LITERATURE IS REFLECTION OF LIFE,LITERATURE OS CRITICISM OF LIFE; IT IS A FORCE THAT BUILDS AND SUSTAINS LIFE.
	دومی بہر ’’زندءِ سوب ءُ بے سوبی ،انساپ ءُ ناانساپی ،ھک پسندی ءُ زوراکی ،برابریءُ نابرابری ،شّرکِردی ءُ بدکردی ءُ دگہ ہمے ڈولیں شرّ ءُ گندگاں جتاجتا کنت۔شرّیں چیزاں ساڑائیتءُ گندکیں چیّزاں ایرجنت۔ءُ مہلوکات ء ہمے مارگ ء بخشیت کہ آگندکیں چیزّانی نیست ونابود کنئگ ءُ وتارا چریشانی رکینئگ ءِ کوشست ء بکن انت۔شّریں چیزان پشت بیگج انت ءُ دیم ء ببرانت ۔ءُ چریشی ء ابیددگہ شرّ تِریں چیز ھم ودی بکن انت۔
	سیمی بہر ’’زندءِ دیم ء برگ ‘‘ اِنت ۔لبزانک زند ءِ شرگداری ء پہ بدنیّتیءُ پُرشت وپروش ءِ واستانہ کنت۔بلکیں پہ زندءِ دیم ء برگ ءِ واستاکنت۔لبزانک ءِ کوشست ھمیش اِنت کہ چہ گوستگیں زمانگ ءُ استیں زمانگ ءِ ھرابی ءُ بے سوبہاں مہلوکات رکینئگ ببیت۔شرّی ءُ سوب آوکیں زمانگ ءِ نیمگ ء برگ ببنت ءُ دگہ شرّ تریں چیزھم پہ آوکیں زمانگ ء ودی کنئگ ببیت۔ءُ اے ڈول ء آوکیں زمانگ چہ گوستگیں ءُ استیں زمانگاں شرترکنئگ ببیت،تاکہ بنی آدم ء شرتِریں زندے نسیب ببیت۔
	ءُ چارمی بہر ’’زند ءِ پہک و پلگارکنئگ ‘‘ انت۔آوکیں زمانگ شرتِریں شگل ء یک وڈ ء دارگ نہ بیت۔بلکیں وھدوھد ءِ سر ء آئی پہک و پلگار کنئگ ءُ روچ پہ روچ شر ترکنئگ ءِ کوشست کنئگ بیت۔تاکہ یک ھنچیں چاگردی زندے سازگ ببیت، کہ پہ وتی پکر،عملءُ ھاستیاں بے کچّ و کساس شرّ ببیت۔زندءِ پہک و پلگار کنئگ یک شریں لبزانتے ءِ مستریں مُراد اِنت۔
	چہ میتھیوآرنلڈ ءِ لبزانک ءِ سئپت ءُ آئیءِ تشریحء ہمے گنِدگ بیت کہ لبزانک اگن یک نیمگے ء چہ زند ء پکر ءُ ھیالانی سُورت ء سازگی مڈّی زوریت تہ دومی نیمگ ء زند ء ھم بازیں چیزّے دنت۔زند لبزانک ء ودی کنت ءُ چہ وتی گوراں آئی ء شیر میچینیت،رودینیت و مزن کنت ۔ءُ مزن بوگارند لبزانک وتی دل ءُ جگر ءِ ھوناں دنت ءُ زند ء چہ ھرابیاں پہک وپلگار کنت۔آئی ء شرّی بخشیت۔آئی ءِ تہاریاں روژناکنت۔و ندگانیاں آباد کنت۔چِلّہاں بہار گاہ کنت۔ءُ ہمے ڈول ء آئی ء گیشتر چہ گیشتر ء دیم ء بارت۔
	چریشی ء اے ھبرھم پدّر بیت کہ لبزانک ءُ زند چہ یکےّ دومی ء جتانہ انت۔بلکیں گوں یکے ّ دومی ء نزیکیں سیادی دارانت۔ءُ اشانی سیادی مہُرکم ءُ دائمی اِنت۔اگن زیات اُرت چارگ ببیت،تہ ہمے گِندگ بیت۔کہ زند یک بازپہناتیں چیّزایت۔مالیات، سیاسیات،ربیدگ ءُ اخلاق اشی ءِ لہتیں دگہ دگہ پہنات انت، ءُ لبزانک ھم ھمیشانی ڈولء زندءِ یک المیّ پہنات ایت۔لبزانک گوں زند ء ھنچوبستگ گوں چہ لبزانک ء پہک جتا بوت نہ کنت۔ءُ اگُن چہ لبزانک ء جتاکنئگ ببیت،گُڑابلیکں وتی ایدگہ پہناتانی کُمکاّر وتارا برجاداشت بکنت، بلے ، آزندراسیتں زندے نہ بیت، ءُ بے کچّ و کساس ء نِزور، بلے سنچ ءُ بے رنگ بیت۔
	اے لیکہ ء لبزانک ، مہلوکات ءِ یک مزنیں ھاجتے ،ءُ ھاجتانی پورہ کنئگ ءُ جیڑھانی گِشّ وگیوارکنئگ ءِ یک مزنیں وسیلہ ئے جوڈ کت۔گوں وتی چاگرد ءُ چاگردی زند ء بست و یکجاہ کُت۔چشیں لبزانک ءِ سازوک ءُ چیریشی ء اثر مند یں وانوک ھاکی دُنیا ءُ اشی ءِ جاوراں شری ءِ سرء سرپد بوت انت۔آہاں دُنیا ءِ جیڑ ھانی گِشّ وگیوار ءِ واھگ داشت ۔جیڑہانی گِشّ وگیوار ءِ واستاوت ھم کوشست کُت ءُ دگہ مردمان اِش ھم سِکین دات ۔آدنیا ،وتی چاگرد ءُ چاگردی زند ءِ نپ و پائدگانی نگہپان،ءُ اے نپ و پائدگانی دُژمنانی دُژمن اتنت۔
	’’لبزانک پہ لبزانک ءِ واستا‘‘ ءُ ’’لبزانک پہ زندءِ واستا‘‘ دوئیں لیکہ یکےّ دومی ءِ چپّ اتنت۔پمیشاچہ ودی بوگ ءِ وھد ء یکےّ دومی ءِ ھلاپ بوت انت ءُ تاروچ ِ مرچیگایکےّ دومی ءِ ھلاپ انت۔دوئیں لیکہ انگت است انت۔ءُ گوں دوئیں لیکہاں ھم دپیں لبزانک انگت سازگ بنت۔بلے اولی لیکہ یک ردیں لیکہ ایت ءُ دومی راسیتں ۔چیاکہ لبزانک ھچبر پہ لبزانک ء نہ بیت۔بلکیں مُدام پہ زندء بیت ۔تُری گوں اولی لیکہ ء ھم دپیں لبزانک ببیت، یا گوں دومی لیکہ ء ھم دپیں لبزانک ، ھر دک پہ زند ء انت ۔گوں اولی لیکہ ء ھم دپیں لبزانک ازگار ، زوراک ءُ پُشت گردیں تاکتانی نمائندگی ء کنت۔ھماہانی نپ و پائدگانی ھپازت ء کنت ءُ نیزگار ،پادمال ءُ دیمروی پسندیں تاکتانی نپ و پائدگاں تاوان دنت۔ءُ گوں دومی لیکہ ء ھم دپیں لبزانک نیزگار، پادمال ءُ دیمروی تاکتانی نمائندگی ء کنت۔ھماہانی نپ وپائدگانی ھپازت ء کنت ءُ ازگار ،زوراک ءُ پُشت گردیں تاکتانی نپ و پائدگاں تاوان دنت۔
	’’لبزانک پہ لبزانک ءِ واستا‘‘ لیکہ گوں رُومانی جُنزء سادی داریت کہ بُنیات ئے ’’ ھیالی پلسپہ ‘‘ اِنت ۔ءُ ’’لبزانک پہ زند ءِ واستا‘‘ ءِ لیکہ گوں ھکیکت پسندی ء سیادی داریت،کہ بنیات ئے ’’مادی پلسپہ ‘‘ اِنت۔بلے نئے ھر رومانیت ھراب اِنت ءُ نئے ھر ھکیکت پسندی شراِنت۔رومانیت دوتہرءِ بیت۔یکے ّجوزگی رومانیت(جذباتی رومانیت)اِنت کہ بنی آدم ء یک کس نزانتین ءُ ھیالی دُنیائے ءِ جوڑ کنئگ ءُ آدُنیاءِ سیل و سواد ء دزگٹ کنت۔آئی ء نا اُمیّت و نامرادکنت۔ءُ آئی ءِ ذہین ء نادراہ کنت۔اے یک نادُراہءُ ھرابیں رومانیت ایت۔
	ءُ دومی آشوپی رومانیت اِنت کہ دلگوش ء آشوپ ءُ عمل ءِ نیمگاترّینیت ۔ھماگرمی ،جوش ءُ جوزگ ء ماریت ءُ وتی توکاجا گہہ دنت کہ آشوپ ءُ عمل ءِ واستا مردمانی توکااست انت۔اے رومانیت پُراُمّیت ءُ دلمانگ کنت ءُ ذہن ء دراہ کنت۔رومانیت ءِ اولی تہر پُشت گردانتءُ دومی تہر دیمروی پسند۔’’ لبزانک پہ لبزانک ءِ داستا‘‘ ءِ لیکہ ءُ گوں آئی ء ھم دپیں لبزانک گوں رومانیت ءِ اولی پُشت گردیں تہر ء سیادی دارانت۔
	ھکیکت پسندی ھم دوتہر ءِ بیت۔اولی مابعدالطبیعیاتی ھکیکت پسندی یا مشینی فطرت پسندی انت کہ ھکیکت ء مابعد الطبیعیاتی ،مشینی ءُ سادگیں وڈےء چاریت۔وھدءِ وھدھرچی ھر ڈول ء گِندیت ،ھماڈول ء زاھرئے کنت۔ھکیکت ء گوستتگیں دورءُ آوکیں دورءِ دُورگندء جدلیاتی رنگ ء نہ چاریت۔بلکیں استیں دورء آئی ءِ بس سربِری عکس کشّی ء کنت ءُ آئی ء ردیں شگلے ء پیش داریت۔آاے ھبر ء نہ چاریت کہ چے بوتگ یا چے بیت،بلکیں بس ہمے ھبرء چاریت کہ چے بُوگااِنت۔جوزگی رومانیت ءِ ڈول ء۔ مابعد الطبیعیاتی ھکیکت پسندی اِنت کہ ھر چیزّ ء ساپ ساپ ء آئی ءِ اسلی شکل ء پیش کنت ۔بلے چیز ءِ اسلی شکلءُ مجگ ایوکا استیں دورء پمئگ نہ بنت کہ آگوستگینءُ آوکیں دوراں شریءِ سرء چارگ ببنت ۔پمیشا جدلیاتی ھکیکت پسندی ھر چیزّ ء استیں دور ء ابید گوستگیں ءُ آوکیں دوراں ھم چاریت۔ھکیکت پسندی ءِ اولی تہر پُشت گرد انتءُ دومی تہر دیمروی پسند۔’’ لبزانک پہ زندءِ واستا‘‘ ءِ لیکہ ءُ گوں آئی ء ھم دپیں لبزانک گوں ھکیکت پسندیءِ دوم دیمروی پسندیں تہر ء سیادی داریت۔
	لبزانک زندءِ یک پہنات ایت۔زندیک جدلیاتی سُروپُر(حرکت) ایت کہ مُدام دوچپّیں (متضاد) پہنات داریت۔مثالِ ھبرء ودی بووکین ءُ مِروکیں بدنی کستریں ھانہ ( خلیہ) ،ایرروگ ءُ درآھگ ( اِنجذاب وتفریق) ، پُشتی ھاسیتءُ جاوری ھاسیت (توارث و مطابقت پزیری) ءُ دگہ ہمے دڈولیں۔لبزانک ھم یک جدلیاتی سُرو پُرایت۔ءُ آئی ءِ ھم دوچپیّں پہنات انت۔یکےّ پائدگی (افادی ) ء دومی ڈولی (جمالیاتی)۔
	پائدگی پہنات ءِ ھم دگہ دگہ بہر انت ءُ ڈولی پہنات ءِ ھم ۔پائدگی پہنات ءِ بہرانی توکاڈنی ّ ( معروضی) ، ھوریں (اجتماعی) ءُ عملی بہر ھوار انت کہ گوں یکّے دومی ء بستگ انت گوں۔اشانی متلب ھمیش اِنت کہ بنی آدمءِ ذہن ء ءُ ڈنّ ءِ چاگردی ، مالی ، ربیدگی ،سیاسی ، اشوپی ءُ ایدگہ پڈانی ھوریں جاور پیش کنئگ ببنت۔ھوریں جیڑ ھانی گِشّ و گیوار ءِ عملی جہد و کوشست منئگ ببنت ءُ مہلوکات ء عملی جہد و کوشست ءِ سِکین دئیگ ببیت، تاکہ جاور زیات چہ زیات ء دیم ء بُروانت۔ءُ بنی آدم آزات ، و شحال ءُ دیمروببیت۔لبزانک ءِ ڈنی ّ ، ھوریں ءُ عملی بہر اسلاآئی ءِ بُن گپّ ءُ سازگی مڈّی ء گُش انت۔
	ءُ ڈولی پہنات ءِ بہرانی توکاتہی ( موضوعی) ،ھیالی ءُ جتائیں ( انفرادی) بہر ھوار انت۔اشانی متلب ھمیش اِنت کہ لبزانک ءِ توکا لبزانتءِ وتی جند ءِ ذہن ءِ پکروھیال واھگ ومارگ، وشیّ و گم ،جوزگ وھُل ،نیّت وارادہ ءُ تب ومئیل درانگاز کنئگ ببنت۔رنگی جوزگ وھُلّ درشان کنئگ ببیت۔ازم ءِ ھاسیں شگل( ہیئت) ببنت۔شِرکنیں لبزءُ ڈولداریں چہر، شبینءُ نشانی ء کارمرزکنئگ ببیت۔شرّیں ازمی ھاسیت ببنت۔ءُ ھر لبزانت ءِ وتی یک جتاءُ پیداوریں رنگے ببیت۔
	شرّیں لبزانت نئے ایوکااولی پہنات ء زوریت ءُ نئے ایوکادومی ء چیاکہ یک پہناتے ءِ زورگ ءُ دومی ءِ یلہ دئیگ ءِ آسرء لبزانک ءِ توکا بازیں ھرابی ئے ودی بیت۔اسلی پہنات یلہ دئیگ ببیت تہ لبزانک بے مُراد(بے مقصد) بیت ءُ دومی پہنات یلہ دئیگ ببیت تہ لبزانک بڈول بیت۔شرّیں لبزانت دوئیں پہناتانی نیام ء ہم سنگی ءُ ھم تبی ودی کنت ءُ اے ڈول ء مُرادی ءُ ڈولداریں لبزانک سازیت۔چرے ڈولیں لبزانک ء مہلوکات ء پہ وتی جیڑہانی گِش وگیوار کنئگ ءُ زندءِ گہتر کنئگ ءِ واستا ’’مُراد‘‘ ہم رسیت ءُ زند ءِ تامدارءُ ڈولداکنئگ ءِ واستا ’’گل ‘‘ ھم۔ھمے دوئیں چیزّ لبزانک ءِ بنیاتی لوٹ زانگ بنت۔چمے دوئینانی یکجاھی ء لبزانک ءُ زندوت ماں وت ء بندوک بنت ۔ءُ گو ں یکّے دومی ءِ کُمّکار اسیتں وڈےء دیمروی کن انت۔

				تربت،۲۷جون ۱۹۸۵ء






لبزانکی نشانی
	(ادبی علامت....... LITERARY SYMBOL)
	ارسطوء بنی آدم چاگردی جانا ورگُشتگ ا ت، چیاکہ آبے چاگردء نئے ودی بوت کنت ءُ نئے زندگ بوت کنت ۔بلے کیسرر(CASSIRER)ءِ ھیالء بنی آدم یک نشانی دارین (علامتی ) جاناورایت ۔ءُ زبان، دین، زانت ءُ اِزم آئی ءِ نشانی داریں شگل انت ۔کیسیرر ء چہ وتی اے قول ء ھمے ھبر ءِ مناّ ئینگ ءِ کو شست کتگ کہ نشانی سازی بنی آدم ءِ یک بُندری ھاسیت ایت۔نشانی سازی یک ھنچیں کارایت کہ ھر وھد و کترّہ گوں بنی آدم ءِ زہن ء بندوک اِنت ،بنی آدم ءِ ذہن مُدام دِگہ دِگہ ھیال ، مارگ ءُ جوزگاں نشانیانی شگلء درشان کنت۔
	سوسن کے لینگر (SUSANE.K.LANGER)کیسیررءِ ھبرکُمکّے انگت دیم ترء بُرتگ ءُ گُشتگـ:
	’’نشانی سازی بنی آدم ءِ بُنیانی ھاجت اِنت۔ورگ ،نوشگ ،چارگ ءُ ترّوتاب ءِ ڈول ء نشانی سازی ھم چہ بنی آدم ءِ بُنیاتی کاراں یکّ ایت۔اے آئی ءِ ذہین ءِ یک ھنچیں بُنیاتی کارایت کہ ھر وھد ودمان ء بوگااِنت۔اے کارء آباز براں پہ زانت کنت ءُ بازبراں پہ نزانگ ۔گوں آسرءِ ،گِندگ ء زانگ بیت کہ ذہین ءِ توکالہتیں تجربت بوتگ کہ آہانی ھپازت کُتگ۔‘‘۱؂
		لینگرءِ ھیالء نشانی سازی بنی آدم ءِ جندءِ ھمراہی ء آئی ءِ زہنءِ ھم بنیاتی ھاجت ایت ۔آئی ء دیمترء گُشتگ :
	’’ذہن پدماں پداوتی رھبندءِ سرء کارکنت ۔ءُ وتی بُنیاتی ھاجت ءِ پورہ کنئگ ءِ واستاتجربتاں نشانیانی رنگ ء بدل کنت۔‘‘۱؂
ّّ	بندات ء بنی آدم ءِ ذہن سکّ سادہ و پد منتگ بوتگ ءُ نشانی ءِ کارمرز کنئگ ءِ لائک نہ بوتگ ۔پمیشا اشارہ ءُ نشان ئے کار مرزکُتگ کہ نشانیءِ بنداتی شگل انت۔آئی ء اشارہ ءُ نشانانی کارمرزی ھم چہ بازیں تجربتاں ھیل گپت۔اے تجربت آئی ء چہ وتی ردی وسہ ورگاں بوت انت۔اشارہ ءُ نشانانی کارمرزی ھیوانانی توکاھم است اِنت۔بندات ء بنی آدم ھم ھیوانءِ ڈول ء ات۔بلے ھر چُند کہ آئی ءِ ذِہن رُدوم گران بوت ،آئی ءِ ھمرائی ء آنشانی سازی ء ھم ھیل گران بوت ۔نشانی سازی ءِ کار ءِ نیام ءِ بنی آدم ء مزنیں قوّتے دستء اتک۔آقوّت ھبر کنئگ ءِ قوّت ات کہ ھیوانانی توکا نیست ات ءُ بس بنی آدم ءِ توکاودی بوت۔چرے بدلی سدلی ءِ آسر ء بنی آدم چہ مارگی تجربتءِ تنکیں چاگرد ء دراتک ءُ پکر وھیال کنئگ ءُ پکر وھیالانی درشان کنئگ ءِ شائیگانیں دُنیا ء پُترت۔
	وھدے بنی آدم پکر وھیال کنئگ ءُ پکر و ھیالانی درشان کنئگ ءِ لائک بوت ، تہ آنشانی سازی ءِ ھم لائک بوت ۔پرچہ کہ اے دُرست گوں۔ءُ یکّے دومی ءِ واستا المی انت۔قولِ پروفیسراے ۔ڈی ۔ٹشِی ئیگا:
______________________________________________________
PHILOSOPHY IN A NEW KEY ,PNO 45,46 
	’’پکر وھیال ءِ ھر درجہ ء ذہنی زندیک نشانی داریں کارایت۔۔۔۔
پکر وھیال ءِ بُنیاتی کارھمیش اِنت کہ آنشانی جوڑ بکنت۔‘‘ ۱؂
	بنی آدم ء چہ پکر وھیال ء نشانی جوڑ کُت ۔ءُ آئی ءِ جوڑ کُتگیں نشانیانی توکازبان ،لبزانک ، اِزم ، ربیدگ ، زانت ،رُژن، دین ءُ دگہ ہمے ڈولیں چیزّ ھوار انت کہ بنی آدم ءِ استی ء زاھرکن انت۔چہ پکروھیال ء نشانی ودی بوت ۔ءُ ودی بوگارند نشانی ء پکر وھیال کنئگ ءُ پکروھیالانی درشان کنئگ ءِ واستا باز کُمّک و مدت دات۔
	لبزانک وت بنی آدم ءِ جوڑ کتگیں نشانی ایت۔بلے ودی بوگارند چرائی ء ھم نشانی ودی بوت ءُ پدا آئی ءِ پڈ ء کارمرز بوگالگئّت ،کہ لبزانکی نشانی گُشئگ بیت۔
	لبزانکی نشانی نہ گندگی ءُ برے برے گندگی چیزئے ءِ ھما گِندگی نشان ء گُش انت کہ نہ گِندگی یاگِندگی چیزّ ءِ نمائندگی ء بکنت۔اے نہ گِندگی یا گِندگی چیزّ مانا داربیت۔پمیشا اشی ءِ پُشت ء پیچیدہ و ماں گِشتّئگیں ، ءُ پراہ ءُ شائیگانیں ھیال و مارگانی چرّے بیت۔ءُ نشانی اے ھیال و مارگانی پکرانی پاد کنئگ ءِ پرزاں پہ گونڈی پورہ کنت۔مثالِ ھبر ء :
	گم وھرابیں زندءِ واستا چلہّ ،گل ءُ وشیّں دور ءِ واستا بہارگاہ یا ھزّام ،ھرابیں زندءِ واستاتلک یا توپان ،وشیّں زندءِ واستا باگ ،گُلامی وبدھالی ءِ واستاشپ یا سیہ شپ ، آشوپ، آزاتی یا نوکیں مالی بندو بوج ءِ واستاسبا،گوربا م روچ۔

_______________________________
ATURE HISTORY OF THE MIND,PP.278-79 	
	بلے نشانی ءِ یک ھاسیں ھاسیتے ھمیش اِنت کہ آئی ءِ مانا سدکّی نہ بنت۔ءُ بازنیمگا برگ بنت۔یکیّں نشانی ء دگہ دگہ ھیال و لیکہانی مردم وتی وتی ھیال ولیکہانی پدادگہ دگہ مانہاں کارمرزکن انت۔یا چرائی ء دگہ دگہ ماناکشّ انت۔دیمروی پسندوتی ھیال ولیکہانی پدا آئی ء دیمروی پسندیں مانادی انت یا چرائی ء دیمروی پسند یں ماناکشّ انت ۔ءُ پُشت گردوتی ھیال ولیکہانی پداآئی ء پُشت گردیں مانادی انت ۔یا چرائی ء پُشت گردیں مانا کّش انت۔ مثالِ ھبرء : گوربام ءُ سباہ ءِ لبزاں یک آشوپی کلم کارے آزاتی ءُ نوکیں مالی بندوبوج ءِ واستا کارمرزکنت۔بلے ھمے لبزاں اگن یک دینداریں کلم کارے کارمرزبکنت، تہ آاشاں پہ اسلامی نزام ء کارمرزکنت۔چرے مثال ء اے ھبر ھم پدّر بیت کہ یک کلم کارے ءِ کارمرزکتگیں نشانی ءُ نشانی داریں شعر ءُ نبشتا نکانی پہمگ ءِ واستا آئی ءِ ھیال ولیکہانی پہمگ ھم المیّ اِنت۔
	نشانی ءُ اشارہ(REFREANCE)چہ یکّے دومی ء جتا انت۔نشانی یک پیچیدہ و ماں گِشتگیں ، باز مانایئں ،ءُ بُستریں درجہ ءِ چیزّ ایت۔ءُ اشارہ یک سادھیں ، کم مانایئں ،ءُ جہل تریں درجہ ءِ چیزّایت۔لینگرءِ نِزّء:
	’’اشارہ یک چیزّے ءِ بُوگ ء پیش دارایت ءُ نشانی آچیزّءِ ھیال ء ذھن ء کارایت۔‘‘ ۱؂
	اشارہ یک چیزّ ، ماملہ یا جاورے ءِ بوگ ءِ گوستگیں ،استیں یا آوکیں استی ء زاھرکنت۔جمبرءِ گرندگ ھمے ھبرءِ اشارہ اِنت کہ ھوابیت۔سنج ءِ جنئگ ھور ءِ ھلاسی ءِ اشارہ اِنت۔ءُ روچ ءِ برانز روچءِ درآھگ ءِ اشارہ انت۔چُشیں لبزکہ سیادی داروکیں چیزّءِ جند ء پیش دارانت،نشانی گُشئگ نہ بنت،پرچہ کہ نشانی سیادی داروکیں چیزّء پیش داشت نہ کنت ،بلکیں بس آئی ءِ ھیالء ذہنء کاریت۔
	نشانی ءُ نشان (SIGN)ھم چہ یکّے دومی ء جتا انت۔نشانی ءِ سرء پورئی ء سدّک کنئگ نہ بیت۔بلے نشانءِ سرء پورئی ء سدّک کنئگ بیت۔نشانی ءُ نشان ءِ تپاوت ءِ باروا ڈبلیو۔وائی ۔ٹنڈل (WILLIAM YORK TINDALL)ء ھاسیں ھبرے ءِ نیمگا اشارہ کُتگ:
	’’نشان یک سدّکی اشارہ ایت،یک سدّکی چیزے ءِ نیمگاءُ نشانی یک سدّکی اشارہ ایت،یک سدّک نہ کنئگی چیزے ءِ نیمگا۔‘‘ ۱؂ 
	چریشی ء مالوم بیت کہ آدُراھیں چیزّ کہ آہانی جند ءُ مانا سدّکی انت،نشان گشئگ بنت۔مثالِ ھبر ء : زُلپ،گیوار،بُروان،انارک ءُ دگہ ہمے ڈولیں چشِیں سدّکی بنت، بلے آہانی مانا سدّکی نہ بنت۔بلے ایشی ءِ متلب ایش نہ اِنت کہ نشانی ءِ مانا پیداور نہ اِنت یا آبے مانا اِنت۔بلکیں ایشی ءِ متلب ایش اِنت کہ نشانی ءِ مانا یکےّ نہ بیت،بازبیت۔ءُ ھریکے آئی ءِ دگہ مانا کشّئت کنت۔
	نشانی ءِ مانا ءُ متلب مُدام سدّکی نہ بنت،ءُ اگن وھدے سدّکی ببنت، گڈانشانی رواجی نشانے جوڑ بیت۔اے رِد ء یونگ ءِ قول اِنت کہ:
	

_______________________________________
 ۱؂ PHILOSOPHY IN A NEW KEY PNO 61 
’’ازم کارنِشانی ءِ لاپ ء پہ مانا پُرّکنت ۔ءُ نشانی تا ھما وھدء زندگ بوت کنت کہ آئی ءِ لاپ پُرّی برجاببیت۔بلے وھدے نشانی بزائیت،چرائے ء مانا ودی ببیت ءُ آدُراھیں تجربت زاھر ببنت کہ گو ں نشانی ء سیادی دارانت، گُڈانشانی بیران بیتءُ مُردگے جوڑبیت،ءُ آئی ءِ بستاریک رواجی نشانے ءِ بیت۔‘‘ ۱؂
نشانی ءُ نشان ءِ تپاوت ءِ بابت ء ٹِنڈلء گُشتگ:
	’’نشانءِ مانا یکّے ءِ گوں یکّے ء سیادی اِنت ءُ نشانی ءِ مانا یکّےءِ گوں دِگہ دِگہ شگلاں سیادی۔‘‘ ۲؂
	مثالِ ءِ ھبرء بلوچی زبان ءِ بازدیمروی پسندیں شاعرءُ لبزانتاں وتی شعر ءُ نبشتانکانی توکا’’چاکر‘‘ ءِ لبززالم ءِ مانا ء کارمرزکُتگ ۔اے شاعر ءُ لبزانتاں چاکرءِ سیادی بس گوں یک چیزّے ء جوڑ ینتگ پمیشااِدا چاکر یک نشانے جوڑ بوتگ ۔بلے اسلاچاکر ءِ توکازالمی ءِ ھاسیت ء ابید بہادُری مہمان داریءُ میارجلّی ءِ ھاسیت ھم بوتگ۔اگن یکّے چاکر ءِ لبزء پہ اے دراھیں مانہاں پہ ھوری کارمرزبکنت،یا چاکر ءِ لبزء ہنچیں وڈئے ء کار مرزبکنت کہ چرائی ء اے دُراھیں مانا زورگ ببنت ،یا کم چہ کم ّ ء دومانا زورگ ببیت، گُڑاچاکر ءِ لبزیک نشانی ئے جوڑ بیت۔


………………………………………………………………………………
۱؂ ۔ LITERARY SYMBOL ,P.6 
۲؂ ۔ PSYCHOLOGICAL TYPES ,P.602 
	نشانی ءُ چہر(نبشتہ) ھم یکّ نہ انت ۔چہر ھما چیزّ ء گُش انت کہ یک وڈین شرّی ء ِ دارگ ءِ سؤب ء دگہ چیزّے ءِ ڈول ء گُشتگ ببیت۔۔چوکہ: دپ ء دُرّ، دُرج یا حُقہّ گُشئگ ،زُلپ ء مارگشئگ بُروان ء سیہ مار کمان گُشئگ ، چمّ بادام یا آسکی دیدگ گُشئگ ، پُونزء شیپگ ،کاٹاریا جمیاگُشئگ ، گیوارء کلکشان گُشئگ ،۔نشانی چہ چہر ء باز جتااِ نتءُ با زوڈ ء ۔مثالِ ھبر ء : چہرگوں وتی سیادی داروکیں چیزّءِ شگلی سُورت ء سکّ نزیک نہ بیت۔چہر ءُ آئی ءِ سیادی داروکیں چیز ھرُدک گِندگ بنت۔بلے نشانی ءِ بس جندگِندگ بیت۔گوں آئی ء سیادی داروکیں چیزّءِ گِندگ بوگ المیّ نہ اِنت۔
	نشانی ءُ شُبین (اِستعارہ) ھم یک ّ نہ انت۔شُبین گِند گی چیزّ ءِ ھما گِندگ یا نہ گِندگ نمائندگیں چیزّ ء گُش انت کہ نئے ھاسیں مانا داریں چیزے ءِ نمائندگی ء کنتءُ نئے آئی ءِ پُشت ء نشانی ءِ ڈول ء ھیال و مارگانی پیچیدہ و ما ں گِشتگین ،ءُ پراہ و شائیگانیں چیز بیت مِثالِ ھبر ء :دوستدار ءِ واستا گُل ،ماہ یا ارواہ، شر رنگ ءِ واستا ماہ یا مہ رنگ، بہادرءِ وستا شیر ، زوراک ءِ واستارستر ۔نشانی ءُ شُبین ھر چُند کہ گوں یک دگرء سکّ نزیک مالوم بنت۔پداھم ، اشانی نیام ء پرک است۔شُبین نشانی ءِ ڈول ء دگہ چیزّے ءِ نمائندگی ء کنت۔بلے آئی ءِ پُشت ء نشانی ءِ ڈول ء ھیال و مارگانی شایئگانیں چرنہ بیت۔مثالِ ھبرء : شُبین ’’الپ‘‘ بس ’’ ب‘‘ ءِ مانا ء دنت۔بلے نشانی ’’الپ‘‘ ءِ مانا بس ’’ب‘‘ بہ بیت۔بلکیں چریشی ء باز گیشتر بیت۔نشانی ءِ بازھاسیں مانا بنت۔بلے شُبین ء ھاسیں مانا نہ بیت۔پُرے ھبرء شُبین چہ نشانی ء کمتریں درجہ داریت۔پداھم پریشی ء شبین ءِ ارزشِت کمّ نہ بیت۔ارسطو ء شبین ’’ شاعر ءِ شرتریں لیاکتءِ آدینک ‘‘ گُشتگ ءُ شیلےء زبان ءِ ڈولیں ھاس تِریں چیزّے بُنیاتی سوُرت ء شُبینی گشتگ۔
	لبزانکی نشانی ماں لبزنک ء مزنین ار زشتے دارایت ۔چریشی ءِ راستین ءُ شرّیں کارمرزی ء لبزانک ء باز پائدگ رسیت ۔ءُ آشائیگان، جہُل ، مانادار ،تامدارءُ ڈولدار بیت ۔بلے چریشی ءِ ردینءُ ھرابیں کارمرزی ء آئی ء تاوان رسیت ءُ آتنک ،تلگ ، بے مانا ، بے تام ءُ بڈّول بیت۔پمیشا بائدِانت کہ ایشی ءِ راستین ءُ شرّیں کارمرزیءِ کوشست کنئگ ببیت۔

					 تربت ،۳ جنوری ۱۹۸۶ء














لبزانکی شرگداری
	شرگداری ء انگریزیء CRITICISMگُش انت۔انگریزی ءِ اے لبز چہ یونانی زبانءِ لبزے ء دراتکگ کہ مانائے پیسلہ کنئگ انت۔بلے مرچیگیں دورء شرگداریءِ مانا چہ پیشی ء بازپراہ وشایئگان تِربوتگ۔نوں شرگداری ءِ مانا یک چیزّے ءِ چارگ و ٹپاّس کنئگ ، تشریح کنئگ ، شرّی ءُ نزوریانی جتا جتا کنئگ ءُ چیزّ ءِ قدر و قیمت ءِ باروا یک گُڈّی ھواریں پیسلہ ئے ءِ دئیگ اِنت۔
	شرگداری کازماس ، راج ،چاگرد ءُ زند ءِ ھرتک ءُ پہنات ءُ چِیزّ ءِ بوت کنت،بیت ءُ بوگان اِنت۔شرگدار اخلاقی ھم بیت، راجی ھم ، ربیدگی ھم ،سیاسی ھم ءُ لبزانکی ھم۔
	لبزانکی شرگداری لبزانکءِ یک شگل (صنف) ایت ۔اے چہ لبزانک ءِ ایدگہ شگلاں جتا نہ اِنت۔بلکیں گوں آھاں بندوک اِنت ۔چما ھاں ودی بیت ءُ ھما ہانی ھذمت ء کنت ۔اگن شرّی ءِ سرء چاروبچارکنئگ ببیت تہ چوگُشئگ ردنہ بیت کہ لبزانکی شرگداری یک پجّیا لبزانک ءِ ایدگہ شِگلانی چُکّ ،ٹپاّس کنوک ، پاسپان ءُ رہ دربراِنت۔لبزانکی شرگداری لبزانک ءِ ایدگہ شگلانی چُکّ اِنت۔اے وڈء کہ آچہ لبزانک ءِ ایدگہ شگلانی شرّ ءُ شرتریں نمونہانی شرّیں سپئتاں ودی بیت۔ھر اُستمانءِ شرگداری ءِ رھبند چہ ھما اُستمان ءِ لبزانک ءُ سیادی داروکیں دگہ استمانانی لبزانکانی شرّ ءُ شرتریں نمونہانی شّریں سئپتاں زورگ بنت۔ءُ ھمے رھبندانی کیلوء استمان ءِ لبزانک ءِ شرگداری کنئگ بیت۔ٹپاّس کنوک اِنت اے وڈء کہ آلبزانک ءِ ایدگہ شگلاں چاریت و ٹپاس کنت۔آھانی شرّی ءُ نزوریاں جتا جتاکنت ءُ پیش داریت۔پاسپان اِنت ایڈول ء کہ لبززانک ءِ ایدگہ شگلانی نزوریاں کشّیت ءُ شرّیانی ھپازت ء کنت۔ءُ رہ دربراِنت ایڈول ء کہ دیمروی ءِ واستا لبزانک ءِ ایدگہ شگلانی رہ دربری ء کنت۔
	شرگداری ءِ مانا (Meaning)ءُ تعریف(Definition)باز وڑء کنئگ بوتگ انت۔مثالِ ھبرء:
	یونانی زبان ء شرگداری ءِ مانا ــــ’’پیسلہ کنئگ ‘‘اِنت۔	
	عربی زبان ء شرگداری مانا’’شرءُ گندگ ءِ ٹپاس کنئگ ‘‘اِنت۔؂
	’’انسائیکلوپیڈیا آف امریکانہ ‘‘ءِ تو کا نبشتہ انت کہ ’’ تنکیں مانہاں شرگداری ،لبزانکی نبشتانکے ءِ شرّی ءُ نزوریانی وانگ ءُ زانگ انت۔شائیگانیں مانہاں اشی ءِ شرگداری رھبندانی ٹہینئگ ءُ اے رھبندانی ماں شرگداری ء کارمرزکنئگ ھم ھوراِنت گوں ۔بزاں اشی ءِ تو کا چیزّے نہ چیزّے پلسپہ ھم ماں گوں ۔چیاکہ رھبندءِ ٹہنیئگ ءُ کارمرزکنئگ یک پلسپہی کاریت۔‘‘
	میتھیوآرنلڈ ء گُشتگ کہ ’’شرگداری ھما چیزّءِ شرتریں بہر ءِ ھیل کنئگ ءُ پیداور کنئگ ءِ یک راستیں کوشست ایت کہ چہ دنیا ءِ زانت ءُ پکر ء ڈن مبیت۔‘‘
	آئی اے رچِرڈز ء درّائینتگ کہ ’’ شرگداری کلم کار ءِ نبشتانکء ٹپاسّ کنت ، پہ دلیل و مثال آئی ءِ تشریح ء کنت ءُ گُڈّیگ ء آئی ءِ جمالیاتی قدرانی بارواپیسلہ دنت۔‘‘
	شرگداری رُژن داریں بنی آدم ءِ ھمراہی ء ودی بوتگ ۔بنی آدمء وتی ودی بوگ ءِ ھمراہی ء ،چہ وتی سروگوش ءِ چنڈ گ ءِ وھدء ، وتی چپّ و چاگرد ءِ سہدارءُ بے ساھیں چیزّ چاراتگ انت۔آہانی زانگ و پہمگ ءِ کوشست کُتگ ۔آھانی توکاشرّی ئے ھم دیستگ ۔ءُ ھرابی ونزروی ھم ۔چراچیزّءُ آھانی سپئتانی توکابازئے دوست بوتگ ءُ بازئے نا دوست۔نادوستیں چیزّے چہ وت ء دُور کُتگ انت ۔ءُ چراہاں نزیک بوگاپہریزئے کُتگ۔بلے دوستیگیں چیزّئے نزیک ء آؤتگ انت۔
آھانی ھپازت ئے کُتگ ۔چراھاں نپ و پائدگے چست کُتگ ۔ءُ گیشتر چہ گیشتر نپ و پائدگ ءِ چست کنئگ ءِ واستا آھانی دیم ء برگ ءِ کوشستئے کُتگ ۔اے شرگداری ءِ بنداتی سورت بوتگ۔ھر چُند کہ بنی آدم راجی ، مالی ءُ بیدگی سُورت ء دیمروی کنان بوتگ ،شرگداری ءِ شگل ھم گِشاّن و پیداور تِرّبوان بوتگ۔شرگداری ءِ اخلاقی، راجی ،ربیدگی ،سیاسی،لبزانکی ءُ ایدگہ شگل ودی بوتگ انت۔پداگوں لبزانک ءِ تک و پہناتانی پراہ وشائیگان تِربوگ ءِ ھمراہی ء لبزانکی شرگداری ءِ ھم بازیں شِگلئے ودی بوتگ کہ آھانی توکا تاریخی ، مقابلاتی ، رومانی ، تقلیدی، تاثراتی ،سوانحی ،نفسیاتی ، سائنسی ، مارکسی، ساختیاتی ءُ دگہ لہتیں شگل ھوارانت۔
	ارسطودنیا ءِ اولی پکاّئیں شرگدار زانگ بیت۔چہ ارسطوء پیسرھم یونانی لبزانک ءُ دنیا ءِ ایدگہ لبزانکاں شرگداری ءِ مثال گِندگ بنت۔بلے ارسطو ء اولی رندا پکائیں سُورت ء شرگداری ءِ بُنیات اِیر کُت ۔شرگداریء را ازم ءُ سائنس ءِ حیثیت دات۔ءُ آئے چہ پلسپہ ،اخلاقیات ، سیاسیاتءُ ایدگہ علماں گشیّنتءُ جتاکُت ۔چہ ارسطوء پد دِگہ دِگہ ڈیہاں بازین شرگدارئے ودی بوت ءُ آہاں وتی وتی جاور ءُ لیاکتانی پدا شرگداری ءِ اِزم ء رادیم ء بُرت۔
	ردِی مردم شرگداری ءُ سازگی لبزانک (تخلیقی ادب) ءِ نیام ء مزنیں تپاوتے کن انت۔آھانی نِزّء شرگداری ءُ سازگی لبزانک ءِ نیام ء مزنیں ھورے است۔اے ھبرء شک نیست کہ شرگداری چہ سازگی لبزانک ءِ ایدگہ شِگلاں ، شِگلی سُورت ء جتا انت ۔بلے بُنیاتی سورتء اے چہ لبزانک ءِ ایدگہ شِگلاں جتا نہ اِنت ۔ایدگہ شگلانی ڈول ء شرگداری ھم راستی ءِ یک شگل ایت۔پرک بس ھمنچک اِنت کہ سازگی لبزانک دری ءُ اندری دیناہانی اِزمی عکاّسی ء کنت۔بلے شرگداری گیشتر دری ءُ اندری دُنا ہانی عکاّسیں سازگی لبزانک ءِ اِزمی عکاّسی ء کنت۔اے ردیں ھبریت کہ شرگداری سازگی لبزانک ءِ بہر نہ اِنت ءُ اے سازگی نہ بیت۔بلکیں راستیں شرگداری سازگی لبزانک ءِ بہر نہ اِنت ءُ اے سازگی بہ بیت۔بلکیں راسیتں شرگداری سازگی بیت ءُ سازگی لبزانکءِ بہر بیت۔پرچہ کہ قولِ ہڈسن ئیگا’’ شرگداری ھم سازگی لبزانک ءِ ڈول ء وتی سرھال ءُ جوزگ ء چہ زندء زورایت۔۔۔۔‘‘شرگدار،شاعرءُ لبزانتءِ نبشتانکانی تشریح ء کنت۔آھاں نوکیں نوکین وڈاں پیداورکنت۔آھانی ھماتک و پہناتاں ھم دیم ء کاریت،کہ شاعرءُ لبزانتء وت زانتگ انت۔ءُ ھماتک و پہناتاں ھم دیم ء کاریت، کہ شاعر ءُ لبزانت ء وت نہ زانتگ انت؛ءُ ایڈول ء آنبشتانکانی تو کاگیشتر چہ گیشترء رنگارنگی ءُ شائیگانی پیش داریت۔آشاعر ءُ لبزانت ءِ ھیال و لیکہ ،پسند ءُ نا پسند ، ءُ مادی ءُ طبقہی سیادیاں درگیجیتءُ دیم ء کارایت۔اے دراھیں کار پہ تشریح ءُ مارگانی درانگازکنئگ ء نہ بنت۔اشانی واستا شرگدارء سازگی لیاکتے پکاربیت۔ءُ وھدے آگوں سازگی لیاکتے ء شرگداری نبشتہ کنت تہ آئی ءِ شرگداری سازگی لبزانک جوڑبیت۔
	شرگداری لبزانک ھم ،سازگی لبزانک ءِ ڈول ء بے ذیل دار(غیرجانبدار) بوت نہ کنت۔شاعرءُ لبزانتءِ ڈولء شرگدارھم وتی یک لیکہ ئے داریت۔ماں طبقہی راجاں آھم گوں یک نہ یک طبقہے ء بندوک بیت۔ءُ ھمائی ءِ نپ و پائدگانی واستاکارکنت۔پمیشااگن اِزم یا آئی ءِ بہرے گوں آئی ءِ لیکہ ء ھم دپ بیت ، تہ آئیء شرّگُشیت ۔بلے آئی ءِ اے ذیل داری لیہکی ءُ طبقہی بیت ۔جندی (ذاتی ) نہ بیت۔آپرے ھبرء یک ازم کارے ءِ اِزم ء شرّنہ گشیت کہ اِزم کارآئی ءِ سنگت یا سیادووارث اِنت۔ءُ نے پرے ھبرء یک اِزم کارے ءِ اِزم ء نزورگُشیت کہ اِزم کاروژنئیتک یادرآمدایت۔بلکیں جندی سُورت ء آپورئی ء بے ذیل داربیتءُ پہ بے ریاوروئی شرگداری کنت۔
	بلوچی لبزانک ء شرگداری نہ بوگ ءِ برابر ء اِنت ۔چیاکہ تنی وھدی بلوچی لبزانک ءِ گیشتر کلم کارءُ وانوک شرگداری ءِ قدر وقیمت ء شرّی ءِ سرء نہ زان انت۔ءُ ایشی ءِ باروا وڈوڈیں ردیں ھیال دارانت۔اے ردیں ھیال ایوکاردِی مردمانی توکانیست انت ،بلکیں بازوانندہ ءُ سرپدیں مردمانی توکاھم است انت ۔لہتین ءِ ھیال اِنت کہ شرگداری لبزانکے نہ اِنت ۔لہتین ءِ ھیال اِنت کہ شرگداری سازگی لبزانک ءِ مٹّ نہ انت۔لہتین ءِ نزِّ ء شرگداری اِزم کارانی ایر جنئگ ، بد گُشی ءُ بے عزّت کنئگ ءِ نام اِنت۔لہتین ءِ نزّء چہ شرگداری ء لبزانک ءُ لبزانتء تاوان رسیت۔پمیشااشی ءِ ہچ ذلورت نہ اِنت۔لہتین ءِ گُشگ انت کہ بے شر گداری ء ھم لبزانک زندگ بیتءُ دیمروی کنت۔پمیشا شرگداری ءِ ہچ ھاجت نیست۔لہتین ءِ گُشگ اِنت کہ شرگداری ءِ وانگ وزانگ ء ہچ نپ و پائدگ نیست۔پمیشا اشی ءِ وانگ وزانگ ء مُپتا وھدزوال بیت۔ءُ بازدگہ ھمے ڈولیں ھبر کنئگ بیت۔شرگداری ءِ قدر وقیمت ءُ نپ و پائدگانی نہ زانگ ءِ سبب ء شاعر ءُ لبزانت وتی شعر ءُ نبشتانکانی شرگداری ء نہ سگ ّ انت۔آبدبرانت ءُ ایشی ء رادُژمنی ءُ وش نئتکی لیک انت۔بلے شرگداری ءِ بارواھکیکت ایشی ءِ چپّ اِنت۔شرگداری پہ لبزانک ء سکّ المیّ انت ۔لبزانک بے اشی ء نے ھپازت بیت۔نے رنگا رنگ وشایئگان بیت۔ءُ نے دیم ء شُت کنت۔قولِ ٹی ایس ایلیٹ ئیگا:’’شرگداری پہ مئے زندء دم ءِ کشئگ ءِ ڈول ء المیّ اِنت۔‘‘ ءُ شرگداری ءِ باروامہلوک ءِ دُراھیں بہُتام ردانت ءُ نزانتکاری ءِ آسرانت۔
	اے ھبرراست نہ اِنت کہ شرگداری لبزانکے نہ اِنت۔شرگداری لبزانک ءِ ھاسیں بہرایت ۔اے ھم رداِنت کہ شرگداری سازگی لبزانک ءِ مٹّ نہ اِنت۔شرگداری چہ شاعری ، آزمانک ، کسمانک، ناول ءُ لبزانک ءِ ایدگہ تکاں ہچ پداتِریں چِیزّے نہ اِنت۔بلکیں اگن چہ دُراھیں تکاں یکّے الماّ شرترگشئگی ببیت،تہ آشرگداری بیت۔اے ھبر ھم نزانتکاری ءِ نشانی اِنت کہ شرگدار، اِزم کارانی ایرجنئگ ، بدگُشی ءُ بے عزّت کنئگ ءِ نام اِنت۔راستیں شرگداری،اِزم ءِ شرّی ءُ نزوری ھردُکاں پہ مثال ءُ دلیل پیش داریت ءُ ازم ءِ شرتِر کنئگ ءِ واستا اِزم کار ءِ رھشونی ء کنت۔اے ھبر ء ھم گوں ھکیکت ء ھچ سیادی نیست کہ چہ شرگداری ء لبزانک ءُ لبزانت ء تاوان رسیت۔بلکیں اگن شرگداری راستیں شرگداری ئے ببیت تہ چرائی ء لبزانک ءُ لبزانتاں تاوان نہ رسیت۔اے ھم یک ردیں ھبرات کہ بے شرگداری ء ھم لبزانک زندگ بیت ءُ دیمروی کنت۔لبزانک بے شرگداری ء نے زندگ بوت کنت ءُ نے دیمروی کُت کنت۔لبزانک ءِ زندگ بوگ ءِ واستا شرگداری دم ءِ کشئگ ءِ ڈول ء المّی اِنت۔ءُ آئی ءِ دیمروی ءِ واستاشرگداری ءِ رہ دربری ھم المّی اِنت؛ھنچو کہ بے رہ دربری ء نوک و نہ دیستگیں راہ ء مساپِر گاربیت،ھمے ڈول ء بے شرگداری ء لبزانک ھم گاربیت۔ءُ اے ھم بے بُنیاتیں ھبرایت کہ شرگداری ءِ وانگ وزانگ ء مُپتا وھد زوال بیت۔شرگداری ءِ وانگ و زانگ ء بازنپ و پائدگ رسیتءُ چریشی ءِ وانگ ءُ زانگ ء وھدزوال نہ بیت۔شرگداری ءِ سرء جتگیں ایدگہ ڈوبہ وبہتام ھم ردانت ۔بائدانت کہ شاعرءُ لبزانت چُشیں ردیں ھیالاں یلہ بدی انت ۔شرگداری ءِ قدروقیمت ءُ نپ وپائدگاں بزان انت ءُ وتی شعر ءُ نبشتا نکانی شرگداری ء بِسگّ انت۔پریشی ء نے بد ببرانت،نے شرگداری ء دُژمنی ءُ وش نئتیکی بزان انتءُ نے شرگداراں وتی دژمن ءُ وش نئیتک ۔بلکیں شرگداری ءِ واستا ھر وھد ء تیار ببنت ۔ءُ اگن بوت کنت ، تہ شرگداراں وت شرگداری ءِ دعوت ء بِدی آنت۔پرچہ کہ شرنصیب و بہتاوریں شاعرءُ لبزانت ھما اِنت کہ آئی ءِ اِزم ءِ سر ء شرگداری بیتءُ چریشی ء آئی ءِ اِزم پکاّترءُ راست تِریں سُورتے ء وانوکانی دیم ء کیت۔ءُ شرنصیب ءُ بہتاورتِریں شاعرءُ لبزانت ھما اِنت کہ آئی ءِ زندء آئی ءِ شرگداری بیت۔ءُ چریشی ء آئی ء وتی سازاتگیں اِزم ءِ نزوریانی درکنئگ ءِ ،ءُ دیمتر ء سازگ بووکین اِزم ءِ ، چہ نِزوریاں رکیّنگ ءِ ، ءُ ایڈول ء وتی اِزم ءِ شرتِر کنئگ ءُ دیم ء برگ ءِ موہ رسیت۔آشاعر ءُ لبزانت کہ آئی ءِ اِزم ءِ سرء ہچ بحث و تران ءُ شرگداری نہ بیت ھما اِنت کہ آئی ءِ اِزم ڈال چارکنئگ بیت۔اِشی ءِ متلب ھمیش بیت کہ تنی وھدی آشرّیں یا مزنیں شاعر ءُ لبزانت منّئگ نہ بوتگ ۔
	اے ھبر ء شکّ نیست کہ ھر مردم شرگداری نہ زانت ۔ ءُ نے ھر شرگداری راستیں شرگداری بیت۔بلے اگن یک شرگداری ئے کہ ردءُ یک نیمگی ببیتءُ بس پہ جہل جنئگ ءِ واستاببیت، آشرگداری گُشئگ نہ بیت ءُ روچے نہ روچے وت ردکنئگ بیت۔ءُ اگن پشت کپیت تہ بس راستیں شرگداری کہ یک نیمگی نہ بیت ءُ نے پہ جہل جنئگ ءِ واستابیت۔
	چہ لبزانک ءِ تاریخء گِندگ بیت کہ ایوکارِدی کلم کاراں ردیں ،یک نیمگی ءُ جہل جنئگی نبشتانک نبشتہ نہ کُتگ ،بلکیں مزنیں مزنیں کلم کاراں ھم چُشیں ردی کُتگ ۔مثالِ ھبرءِ والٹیر ء شکسپئیر ایرجتگ۔رشید طواطء خاقانی بدوردکُتگ ۔فرخی ء فردوسی ھراب گُشتگ ۔سودامیرءِ سروبہتاں کپتگ۔رجب علی بیگ سرور ء میر امن کلاگ گپتگ ۔ڈاکٹرعبدالطیف ء غالب ڈوبارتگ ۔ن۔م راشد ء فیض جہل جتگ۔بلے اے دُرست شرگداری نہ بوتگ انت۔بلکیں بدگداری بوتگ انت پمیشامرچی نے اے شرگداری ارزشت ئے دارانت ءُ نے اشانی نبشتہ کنوک شرگداری یا شّریں شرگدارگُشئگ بنت۔
	اشی ءِ متلب اے نہ اِنت کہ شرگدار یا شرّیں شرگدارردی نہ کن انت ءُ آھانی ھرھرپ ءُ ھرھبر راست بیت۔شرگدار ءُ شریں شرگدارھم ردی کن انت۔برے زبانی ،برے پکری،برے اِزمی ءُ برے دگہ ھمے وڈیں ۔چیاکہ شرگداربنی آدم بنت ءُ چہ بنی آدم ء ردی ءِ کنئگ ءُ سہ ورگ المّی اِنت۔شرگدار یا شرّیں شرگدار ھرچ ردی ئے کن انت ،آھم زوت یادیراں اسر کہ ردکنئگ بنت ۔شرگداری ءِ حیثیت ء بس ھما شرگداری پشت کپ انت ءُ مدام پہ دلگوش وانگ بنت کہ ہمونیمگی ءُ راست ببنت۔تُری آھانی توکاردی ءُ نزوری ببیت،بلے بازکمتر ءُ آھانی شرّی ءُ راستی بازگیشتر ببنت۔لبزانکی دنیاء ہمونیمگی ءُ راستیں شرگداری ھم بازکنئگ بوتگ کہ انگت زندگ انت ءُ قدروقیمت دارانت ۔اے شرگداریانی توکا تالسٹائی ءُ گورکی ءِ سرء لیننءِ کتگیں شرگداری،ورڈزورتھ ءِ سرء والٹر پیٹرءِ کتگیں شرگداری ،مصحفی ؔءِ سرء فراقؔءِ کتگیں شرگداری ءُ غالب ؔ ءِ سرء سجادؔ باقر رضوی ءِ کتگیں شرگداری ھوارانت۔
	شرگداری ءِ سہ ھاسین پرزانت۔چارگ وٹپاّس کنئگ (تجریہ)،پہ دلیل ومثال شرّین و نزوریں پہناتانی تشریح کنئگ ءُ قدر وقیمت ءِ گڈّی ہوریں پیسلہ ءِ دئیگ ۔شرگداری اِزم ء چارایت ءُ ٹپاّس کنت۔ائی ءِ آکش و پہناتاں ھم چارایت و ٹپاس کنت کہ نبشتہ کنوک ء وت دیستگ ءُ زانتگ انت یاوت پہ زانت ودی کتگ انت۔ءُ آکش وپہناتاں ھم ،کہ نبشتہ کنوک ء وت نہ دیستگ ءُ نہ زانتگ انت ءُ وت پہ زانت ودی نہ کتگ انت ، بلکیں سازگ ءِ وھدء بے نبشتہ کنوک ءِ زانتگیں کوشستاں ودی بوتگ انت ۔پہ دلیل و مِثال آہانی تشریح ء کنت۔ءُ وانوکاں چراہانی گیشتر چہ گیشتر کش وپہناتاں سرپدکنئگ ءِ جہد وکوشست ء کنت، تاکہ وانوک چراسازاتگیناں پکری عملی ءُ جمالیاتی نپ و پائدگ چست بِکن انت۔ابید چریشی ء نبشتہ کنوکءِ جندء ھم چرائی ءِ سازاتگیں چیزانی کش و پہناتاں ءُ آھانی شرّی و نزدریاں سرپد کنت،تاکہ آوتی اِزم ءِ نزوریانی درکنئگ یا کم ترکنئگ ءِ کوشست ء کُت بکنت۔وتی اِزم ءِ شرّیانی ھپازت ء بکنت۔شرّیاں گیشترءُ مستر بکنت۔ءُ ایڈول ء وتی اِزم ء دیما ببارت۔ءُ گُڈیّگ ء نبشتہ کنوک ءِ اِزم یا اِزم ءِ شرگداری بوؤکیں ھاسیں بہر ءِ قدروقیمت ءِ اے پیسلہ ء دنت کہ آئی ءِ قدروقیمت چنچک اِنت۔کمّ اِنت یا زیات۔اگن کم ّاِنت تہ چنچک کمّ اِنت ۔ءُ اگن زیات اِنت،تہ چنچک زیات ۔اِزم یااِزم ءِ ھاسیں بہر کجام تاکتاں نپ وپائدگ پجاّئین ایت ءُ چہ کچّء نپ و پائدگ پُجاّئین ایت۔
	شرگدرای ،لبزانک ءِ دیم ء ھند ، وھد ءُ جاورانی لوٹاں کارایتءُ ہمے لوٹانی پدا، دیم ء روگ ءِ واستالبزانک ءِ رہ دربری ء کنت۔ءُ آئی ءِ سیادی ء گوں زند ء جوڑینیت۔تاکہ آوتی ھمراہی ء زندء ھم دیم ببارت گوں ۔چیاکہ اگن لبزانک زندءِ دیم ء برگ ءِ کوشست ء مکنت تہ وت ھم دیم ء شُت نہ کنت۔
	شرگداری یک المّی کارایت۔ھرمردم یک نہ یک وڑءُ کساسے ء اے کار ء کنئگااِنت۔ردِی مردم ردِی سُورت ء ، ءُ شرگدارھاسیں سُورت ء ۔اے کاردارگ نہ بیت۔چیاکہ اے کارءِ دارگ ءِ ماناسکٹ بوگ اِنت۔اگن اے کارلبزنک ءِ توکادارگ بیبت، تہ لبزانک زندگ بوت نہ کنت۔ءُ گوں لبزانک ء سیادی داروکیں اُستمان لبزانکی سُورت ء بیران بیت۔ءُ اگن یک اُستمانے ءِ دُراھیں تکاں شرگداری دارگ ببیت تہ آاُستمان پورئے ء بیران بیت۔لبزانکی تک ء یک اُستمانے ءِ زندگ دارگ ءِ سورت ھمیش اِنت کہ آئی ءِ لبزانک ءِ توکاشرگداری ببیت۔ءُ پورھیں اُستمان ءِ زندگ دارگ ءِ سُورت ھمیش اِنت کہ آئی ءِ لبزانک ءِ ھمرائی ء آئی ءِ سیاست ، ربیدگ ، مالیات ءُ ایدگہ دراھیں تکاں ھم،شرگداری ببیت۔
	راسیتں شرگداری ءِ توکابازیں سپئتے بوگ لوٹیت۔ءُ آئی ءِ سوب ءُ بے سوبی، یا کم تروگیش تِر سوب ءُ بے سوبی ،گوں ہمے سپئتانی بوُگ ءُ نہ بوُگ ، ءُ کمی ءُ گیشی ء ، بندوک اِنت۔
	ڈی ۔ایچ ۔لارنس ءِ ھیال ء ’’یک شرگدارے ءِ واستا المّی اِنت کہ آئی ءِ جوزہ ترند ببنت،آزانت کاریں مردمے ببیت،دلیل ءِ علم ء پکاّ ببیتءُ اخلاقی سُورت ء سکیّں راستیں مردمے ببیت۔‘‘
	سانت بیو ء گُشتگ کہ ’’ چہ شاعرے ءِ بابت ء وتی ھیال ولیکہانی درشان کنئگ ء ءُ پیسر شرگدارءِ واستاآشاعرءِ شرّی ءِ سرء پہمگ المّی اِنت ۔ءُ پرے کار ءِ واستا آئی ء یک نیمگے شاعر ءِ زندءِ بارواشرّی ءِ سر ء زانگ لوٹیت ءُ دومی نیمگ ء بنی آدم ءِ فطرت ءِ پہمگ ء پکاّ بوُگ لوٹیت۔‘‘
	ٹائین بی ءِ قول انت کہ ’’ھرڈیہہءُ اُستمان ءِ شاعری آڈیہہءُ اُستمانءِ راجی ،جُگر اپیائی ،اخلاقی ءُ تاریخی اثراتی آسرانت ، پمیشاپہ شرگدارء اے دُراھیں اثرانی سرپد بوُ گ ھمنچک المّی اِنت،ھمنچک کہ شاعرءِ زند ءِ جاورانی سر پدبوُگ۔‘‘ 
	سانت بیوء دگہ جاگہے گشتگ کہ ’’ شرگدار ء بائداِنت کہ ھرچ شاعرے ءِ ،شاعری ءِ سرء ،شرگداری کنئگ لوٹیت آئی ءِ دُراھیں شاعریء شریءِ سر ء بوانیتءُ شاعر ءِ جوڑ کتگیں دُنیاء چہ وتی شرگدارءِ زور،ءُ علم وزانتءِ کُمّک ء ، نوکیں زندے بِدانت ءُ پیش بکنت‘‘۔
	مولوی عبدالحق ءِ نِزّءِ ’’شرگدارءِ نبشتہ کنئگ ءُ دگرانی سوج دئیگ ھما مردم ءِ کارانت کہ آئی ءِ تجربت شائیگان،علم وزانت بازءُ نِذردُورگِند ببیت۔ ایوکاراستیں لیاکت مداریت ، بلکیں لبزانک ءِ زِر ءِ اوژناگِر ببیت ۔مُدّتے ءِ وانگ وزانگ ءُ پکر وھیال ء رنداے ھبرانی باروا ھاسیں ھیال و لیکہ بِداریت ۔آوتی پکر و ھیالانی درانگاز کنئگ ءِ لیاکت ء بداریت ءُ آھاں دِگرانی دِلانی توکا نادینت بکنت۔‘‘
	اے نامداریں شرگدارانی ھبرانی مجگ ھمیش اِنت کہ یک شرگدارے ءِ واستا المّی اِنت کہ آتُرند جوزہ، شرکرِد ، کواسءُ زانت کاریں مردمے ببیت۔ءُ چہ شاعر ءُ لبزانت ءِ زند ءُ اِزم ، آئی ءِ ڈیہہ ءُ اُستمان ءِ راجی ، جُگراپیائی ، اخلاقی ءُ تاریخی جاوراں سرپد ،ءُ بنی آدم ءِ فطرت ، لبزانک ءُ دلیل ءِ علم ء پکا ببیت۔
	منی نِزّ ء شرگدارءِ اے سپئتانی توکااے گیشی ھم کنئگ لوٹیت کہ شرگدار پلسپہ ءُ سیاست ء ھم زبر ببیت ءُ جہانی تاریخ ،مالیات ، نفسیات ءُ زند ءِ علم ءِ ھوری ء ایدگہ راجی ءُ فطرت علماں ھم جوڑ ببیت۔شرگداری ءِ واستاآئی ءِ لہتیں سائنسی ءُ دیمروی پسندیں رھبند ببنت۔ءُ اے رھبنداں ھند ، وھد ءُ جاورانی پداپہ نیک نیّتی ءُ بے ریادروی کارمرزبکنِت۔
					 تربت ۸فروری ۱۹۸۵ء





شر گِداری رھبند
	ھرعلم ءُ ازم ءِ وتی جتائیں رھبند بنت۔چمے رھبندانی کُمّکا آعلم ءُ اِزم پہمگ بنت ،ءُ علمی شکل دئیگ بنت ۔یک ھاسیں اِزمے ءِ بستار ء لبزانکی شرگدای ءِ ھم ، ھر دورء وتی جتائیں رھبند بوتگ انت ۔اے رھبند چہ مزنیں شاعرءُ لبزانتانی اِزماں درگیجگ ءُ رِدوبند دئیگ بوتگ انت ۔گوں وھد ءُ جاورانی بدلی سدلی ء ، اے رھبندانی توکا بدلی سدلی ھم بوتگ ءُ کمّی گیشی ھم ، کہ چریشی ء شرگداری ءِ ھمراہی ء اشی ءِ رھبند ھم رُدوم گراں بوتگ انت۔
	چہ دُرستان پیسراارسطوء چہ یونان ءِ مزنیں شاعرانی نبشتہ وڈ ء شرگداری رھبند رِد وبنددات انت۔مثالِ ھبر ء وھدے آئی ء دیست کہ ہومرءِ جنگی لچہّانی توکا پہ رِدوبند بُنگیج ، اسلی بیان ءُ آسردئیگ بوتگ انت،گُڈاارسطوء نبشتہ کُت کہ ھر جنگی لچّہ ءِ ہمے سہ یئں بہر بہ بنت۔چہ ارسطوء رند ہوریس ، بوئیلوش آرٹینو ، لانجائنس، جوزف ایڈیسن، ڈرائیڈن،سیموئیل جانسن ، ورڈزورتھ ،کولرج ، شیلی ،ھیزلٹ،لیمب ،کارلائل، میکالے،گوئٹے ، سانت بیو ،میتھیو آرنلڈ ، ٹی ایس ایلیٹ ءُ دگہ بازیں شرگدارے ء شرگداری رھبندانی توکابدلی سدلی ءُ کمّی گیشی آؤرت۔بلے اے رِدء چہ ارسطوء رند،دُرستاں مستریں نام میتھیو آرنلڈءُ ٹی ایس ایلیٹ ئیگ انت۔
	اے شرگدای رھبند گیشتر وتی ھاسیں جاورانی پیدائشت انت۔پمیشا الّم نہ اِنت کہ ھرڈیہہ ، قوم ءُ زبان ءِ شرگدار کو روکائی اشانی پابندی ء بکن انت؛پداھم ، اے ھبرء شک و شُبہ ءِ گنجائش نیست کہ ھر ڈیہہ ،قوم ءُ زبان ءِ شرگداروتی جاورانی رُو ء چرے رھبنداں پائدہ چست کُت کن انت۔
	تا اے وھد ء لبزانکی شرگدای ءِ رِدوبنداداتگیں رھبندانی توکاھاس تریں رھبند، گوں چیّزے الّمی بدلی سدلی ءُ کمی گیشی ء ، ایڈول انتـ:۔
	۱:۔ لبزانک ءُ اِزم ءِ تشریح:
	شرگداری ءِ توکا لبزانک ءُ ازمءِ تشریح باز ارزشت داریت۔چیاکہ شر گدارءِ مستریں پر زھمیش انتکہ آچہ لبزانک ءُ ازم ء وانوکاں سرپد بکنت۔ءُ پرے مُرادء اِزمی چیز (ARTICLE)ءِ بُنگپّ،شکل ،طرز،تکنیک ، پلاٹ ، کلائمکس، بنجاھی ھیال ، زبان ءُ ایدگہ بہران زاھر و پیداوربکنت۔پمیشا ارسطوءِ دور ء بگرتا مرچیگیں دورء کم و گیش ھر شرگدارء ، اے شرگداری رھبند منّئتگ ۔بلے میتھیوآرنلڈ ءُ ٹی ایس ایلیٹ ء اشی ء رابازارزشت داتگ۔
	میتھیوآرنلڈ گُشیت:
	شرگداری ءِ مُراد ھمیش اِنت کہ ھیالانی دنیاء ھر چیزے کہ چہ دُرستاں شر ترببیت ، آئی ء را شّری ءِ سر ء زانگ و پجاّرگ ء رند ، ھنچیں وڈے ء زاھر و پیداورکنئگ ببیت کہ چریشی ءِ کُمکّا تاجگ و نوکنیں ھیال ودی ببنت۔‘‘ ۱؂؂
	ھمے ڈول ء ٹی ایس ایلیٹ گُشیت:
	’’شرگدارءِ کار چہ اِزم ءِ تشریح ء بنگیج ببیتءُ اے رِدء دیم پہ ۲؂ دیمی ءُ چار ۳؂و ٹپاسّ آئی ءِ سِلاہ انت ۔بلے اے سِلاہ پہ ہوش وگوش کار مرزکنئگ لوٹ انت۔مثالِ ھبرء اے چیزءِ شوھازء پائد ہے نیست کہ انگریزی ناولانی توکا ژراف ءِ نام چُنت رندا گرگ بوتگ، یا شیکسپئیر ءِ لانڈری بِلّ کجُا اِنت۔‘‘۴؂
	 ٹی ایس ایلیٹ ءِ متلب ھمیش اِنت کہ شرگدای ءِ توکا تشریح ءِ ارزشت بے شک بازاِنت، بلے غیر زلوری تشریح ء پائدہ نیست۔بس ھمنچو تشریح بّس اِنت کہ چرائی ء لبزانک ءُ اِزم ءِ پہمگ ء کُمک برسیت۔





________________________________	
ّّّّّّ۱؂	EASSY IN CRITICISM
۲؂ 	COMPAREISM
۳؂	ANALYSIS
۴؂	 MODERN PROSE BY T.S.ELIOT

	۲:شرّی ءُ نزوریانی پیش دارگ ءُ گوں 
	دگہ لبزانکءُ اِزماں دیم پہ دیم کنئگ : 
	ھرگال ، لچّہ ، کسمانک ، آزمانک ، ناول ءُ دگہ اِزمی چیز ءِ توکا ، چیزّے نہ چیزّے شرّی ءُ چیزے نہ چیزے نِزوری بیت۔شرگدارءِ پر زانت کہ آلبزانک ءُ اِزم ءِ شرّی ءُ نزوریا ں پہ ایمانداری ءُ بے پلّہ مرزی،پیش بداریت۔ءُ شرّیانی دیم ء برگ ءُ نزوریانی کم کنئگ ءُ درکنئگ ءِ رِد ء لبزانت ءِ رھشونی ء بکنت۔تاکہ دیمترء شرتریں لبزانک ءُ اِزم سازگ ببیت۔ءُ پرے مُراد ءِ واستا بائداِنت کہ شرگدار، شرگدای کنئگی لبزانک ءُ اِزم ء گوں منّتگیں ، کوھنیں یا نوکیں ازمے ء دیم پہ دیم (COMPARE) بکنت۔ چیاکہ گوں دگہ لبزانک ءُ اِزم ءِ دیم پہ دیم ءِ کُمکاّ، شرگداری کنئگ لبزانک ءُ اِزم ءِ شری ءُ نزوریانی وت زانگ و پجاّرگ ، ءُ دگرءِ پوہ دسرپد کنئگ آسان تِربیت۔چریشی ء شرگداری کنئگ لبزانک ءُ ازم ءِ اثرءُ ارزشت کم نہ بنت، بلکیں زاھر و پیداورءُ گیشتر بنت۔ہمے سؤب اِنت کہ اے رھبند ھم ھرز مانگ ء شرگداراں ارزشت داتگ ۔بلے میتیھو آرنلڈ ء اے رھبند چہ پیسری سجہّیں شرگداراں گیشتر ارزشت دات ءُ گُشت:
	’’ شرتریں شاعری ھما اِنت کہ آئی ءِ توکا شرکنی ءُ روژنائی۱؂ ببیت۔آئی ءِ بُن گپاّنی توکا مزنیں سنجیدگی ۲؂ بیت، ءُ آسکیّں شرّ یں طرز۳؂ء نبشتہ کنئگ ببیت۔۔۔اگن مایک زمانگے ءِ شاعری ء زانگ و پجاّرگ لوٹیں ،گڈاآئی ء گوستگیں دورانی کلاسیکی شاعرانی 
__________________________________
۱؂ ۔	 SWEETNESS AND LIGHT 
۲؂۔ HIGH AWRIOUSNESS	 ۳؂۔ GRAND STYLE
بُن گپّ ءُ طرز ءِ شرتریں نمونہانی معیار ءِ سرء زانت و پجّا آؤرت کنیں ۔مادیست کنیں کہ آیا اشی ءِ توکا بُن گپ ءِ درگت ء مزنیں سنجیدگی ءُ طرز ءِ درگت ء مزنیں طرزاست یا ناں۴؂۔‘‘
ایڈول ء میتھیو آرنلڈ ء مہلوک چہ دیم پہ دیمی کارپیم ء سئی و سرپد کُت ءُ دیم پہ دیمی شرگداری ءِ لیکہ پیش کُت۔
	۳۔لبزانک ءُ اِزم ءِ درجہ ءِ گیشّنئگ :
	شر گدار ءِ مستریں پرزلبزانک ءُ اِزم ءِ درجہ ءِ گیشنئگ اِنت۔وھدے شرگدار چہ دگہ دگہ شرگدای رھبنداں کارگیپت ءُ لبزانک ءُ ازم ءِ دگہ دگہ پہناتانی شرگداری ء کنت ، گڈا چرے شرگداری ء ،یک ھاسین ءُ پائدہ مندیں آسرے ءِ کشّئگ ھم المّی بیت۔ءُ چشیں آسرءِ کشّئگ گوں شرگداری لوٹاں ھم گرنچ بیت۔چیاکہ لبزانک ءُ اِزم ءِ ھُشکیں شرگداری کنئگ ءُ یلہ دئیگ ء شرگداری لوٹ سرجم نہ بنت۔بلکیں شردگداری ءِ توکا یک مزنیں کمّی ئے پشت کپیت ۔بلے چہ شرگداری ء یک ھاسین ءُ پائدہ مندیں آسرے ءِ کشئگ ء ، ازِمی چیزّءِ درجہ گشینیئگ بیت،کہ شرگداری ءِ مزنیں مُرادے زانگ بیت۔چوکہ پلاں شاعرءِ اے گال شرّانت، یا پلاں شاعرءِ اے گال نزورانت، پلاں شاعرءِ اے لچہّ چہ بلوچی زبانءِ شرتریں لچہّاں یکیّت ،یا پلاں آزمانک نویس ءِ اے آزمانک بلوچی زبان ءِ آزمانکی لبزانک ءِ توکایک گیشی ایت۔یا گُڈا ، پلاں لبزانت ءِ اے کتاب وتی بُن گپّ ءِ سر ء بلوچی زبان ءِ شرتریں کتاب اِنت۔
…………………………………………
۴؂۔ THE BATTLE OF BOOKS
	اے ھبر ء شک نیست کہ والٹرپیٹر ، مولٹن ءُ و دگہ لہتیں شرگداراں لبزانکءِ توکا پیسلہ کنئگ ءُ درجہ ءِ گشیّنئگ ءِ رھبند نہ منّئتگ ۔چو کہ والٹر پیٹر گُشیت:
	’’پیسرا شاعرءِ شّریانی مارگ ، پدا آہانی تشریح کنئگ ءُ گُڈسرء آہان ء وانوکانی سرء یلہ دئیگ ، شرگدار ءِ کاراِنت،تاکہ آآسراں وت شوھاز بکن انت۔‘‘ ۱؂
	بلے ارسطو، میتھیو آرنلڈ ءُ ٹی ایس ایلیٹ ءِ ڈولیں مزنیں شرگداراں اے رھبندء را بازارزشت داتگ ۔چوکہ ٹی ایس ایلیٹ گُشیت:
	’’شرگداری ءِ پرزھمیش اِنت کہ آچہ لبزانکی چیزءِ تشریح ءُ چارو ٹپاّس ء آئی ءِ قدر ء بگشینیت ، آئی ءِ پرزانت کہ پیسرا گشنتگیں قدراں ھم، نوکیں جاورانی رُوء ، پدانوک بگشینیّت۔‘‘ ۲؂
	۴:۔ھم دپی ءُ رِدوبند
	ماں لبزانک ءُ ا،زم ءِ ھم دپی ءُ رِدوبند سکّ المی اِنت۔یک لبزانکی ءُ ازمی چیزّے ءِ شکل ، طرز ءُ تکنیک گوں بُن گپّءُ بُنجاھی ھیال ء ھم دپ ببنت۔ءُ شکل ، طرزءُ تکنیک ءُ بُن گپّءُ بنجائیء ھیال ءِ لوٹانی ُمتابک ء ببنت۔مثالِ ھبرء اگن بُن گپّ ءُ بُنجاہی ھیالءِ لوٹ ہمے ببیت کہ بیانی آزمانکے نبشتہ کنئگ ببیت، گڈامُپتا مُپت نشانیداریں آزمانک بس پرے ھاتراء نبشتہ کنئگ مبیت کہ مرچیگیں دور ءِ دیم ء شُتگیں مئیل(رجحان)نشانیدایں آزمانک نویسی ئیگ انت ءُ اگن بُن گپّ ءُ بنجاھی ھیال ءِ
________________________________
۱؂۔بحوالہ پروفیسر محمد عبدالقیوم حسرت نعمانی ’’اُردو تنقید نگاری‘‘مرتّبہ سردار مسیح گل،۸۷
۲؂ ۔ MODERN PROSE BY T.S.ELIOT
 لوٹ ہمے ببیت کہ نشاینداریں آزمانکے نبشتہ کنئگ ببیت، گڈا ھاس پمے ھاترء پہ زوربیانی آزمانک نبشتہ کنئگ مبیت کہ لس مہلوک ءِ مئیل بیانی آزمانک ءِ نیمگا اِنت۔ہمے ڈول ء لبزانک ءُ اِزم ءِ ھیال،لبز ، ترکیب،جملہ ، پیرا، ھبرءُ دگہ ھمے ڈولیں چیزانی توکارِدوبند ھم ببیت۔اگن ھم دپی ءُ رِدوبند ءِ پابندی کنئگ مبیت ، گُڈا ردِ ی سُورت ء لبزانک ءُ ازم سوب مندبوت نہ کن انت ۔پمیشا لبزانکی ءُ اِزمی دُنیا ء اے رھبند مزن ارزشت دئیگ بیت۔ءُ ماں سادھیں لبزانک ءُ سازگی لبزانک ھردُکاں کارمرزبیت۔ارسطو ء اے رھبند سازگی لبزانک ءِ مستریں ھاسیت لیکئتگ ۔آشاعری ءِ توکا ھم دپی ءُ رِدوبند ءِ سرء زوردنت ءُ گشُیت:
’’ڈولداریں چیزّ ءِ واستا ایوکا اے ھبر المّی نہ اِنت کہ آئی ءِ دراھیں بہر ھاسیں رِدوبندے ء ببنت،بلکیں اے ھبر ھم الّمی انت کہ آئی ءِ توکا یک تہرے ءِ مزنی ۱؂ ببیت۔
چیاکہ ڈولداری ، مزنی ھم دپی ءُ ھم تنگی ءِ نام اِنت۔‘‘۲؂
	۵:۔پِکری ڈولداری ءِ رھبند
	سازگی لبزانک ءِ یک دگہ ھاسیں رھبندے پکری ڈولداری ءِ رھبند اِنت۔اے رھبندءِ رُوء دنیا ءِ استیں چیزّءُ جیڑھانی پکر ی پہنات ،لبزانت ء گوں جمالیاتی رنگ ء رجگ لوٹیت۔اگن یک لبزانتے دنیا ءِ استیں چیزّءُ جیڑھاں وتی اسلی شکل ء پیش بداریت ،گُڈا آسازگی لبزانک ء حساب کنئگ نہ بیت۔سازگی لبزانک ءِ یک 
ّ_______________________________
۱؂ عظمت۔		۲؂ نوطیقا،اردوترجمہ عزیز احمد ،۵۹
الّمی ھاستیے وشیّءُ آسرات ءِ پجاّ ئینگ اِنت۔وھدے کہ اے چیزپکری ڈولداری ءُ جمالیاتی اثرءِ کُمکا دستء آرگ بنت۔بلے پکر ی پہناتءِ ، گوں جمالیاتی رنگ ء رجگ ءِ چیزّے ھدّ وسیم بنت۔اشی ءِ واستاالّمی انت کہ بندات ء تا گڈ سرء پکری پہنات یک وڈء گوں جمالیاتی رنگ ء رجگ ببیت۔مثالِ ھبر ء چومبیت کہ لبزانکی ءُ ازِمی چیزے ءِ توکا جاور ءُ واقعہ بندات تاگُڈ سرء لبزپہ لبزوتی اسلی شکل ء بیان کنئگ بنتءُ آھا ں، ہچ ڈولیں لبزانکی ءُ اِزمی شگل دئیگ مبیت۔
	سازگی لبزانک ءِ توکا پکری ڈولداری ھما سُورت ء ودی بیت کہ لبزانک گو ں ڈنی راستی ء نزیک ببیت۔پداھم ،گوں ڈنی راستی ء نزیکی ءِ متلب اے نہ اِنت کہ آڈنی راستی ءِ تچکیں عکس ببیت۔بلکیں الّمی اِنت کہ آھیکیگں چیزّ ءِ پورھیں عکس ھم مبیت ءُ چرائی ء زیات دُورھم مبیت۔چیاکہ سازگی لبزانک ءِ راستی منطق ءِ راستی نہ انت ،ھیال ءِ راستی اِنت۔
	لہتیں شرگداراں منطق ءِ راستی چہ ھیال ءِ راستی ء شرتِرزانتگ ۔ءُ سازگی لبزانک ءِ توکا ھکیگّیں چیزءِ پورھیں عکس کشّی ءِ سرء زور داتگ ۔چوکہ سموئیل جانسن گُشیت۔
	’’مناں چہ دُنیا ءِ سجہّیں مثالی عکساں ،ھماکُچک ءِ عکس دوستربیت کہ من ئے زاناں ۔‘‘ ۱؂بلے گیشترمزنیں شرگداراں اے ھبر رد گُشتگ ،سازگی لبزانک ءِ توکا ھیال ءِ راستی چہ منطقءِ راستی ءِ شرترزانتگ ءُ ھکیّگیں چیزّ ءِ پورھیں عکس ءِ بدلء نزیکی ءِ سرء زورداتگ ۔چوکہ ورڈزورتھ گُشیت:
	’’شاعریءِ بُن گپ راستی اِنت ۔جتایئن ءُ ھندی راستی ناں ، بلکیں لس ءُ عملی راستی ،کہ آئی ءِ بنیات ڈنّی چیّز مبنت ،بلکیں آجبزگ ءِ کُمّکازِندوکائی ماں دل ء ایربکپیت۔‘‘ ۲؂ 
	۶:راستی ءِ رھبند
	شرّیں لبزانک ءُ اِزم ءِ واستا المّی اِنت کہ آگوں چپّ وچاگرد ءِ ھندی یا جھانی راستی ء ھم دپ ببنت۔گوں زندءِ جاور ، جیڑہ چِست وایر ءُ ھکیکتاں نزیک ببنت،آچہ انسانی فطرت ،ھیل و عادت،تب ومئیل ،ءُ ھیال ءُ لیکہاں دُور مبنت۔ءُ ھُشکیں ھیالی ءُ آزمانی چیّز مبنت۔طرزءُ تکنیک تُری ھرچی ببنت،بلے مواد ءِ مجگ گوں ھمے زندءُ دُنیا ء سیادی بداریت۔اگن ناں گڈا لبزانک ءُ ازم معیاری بوت نہ کن انت ۔پمیشاشرگدارء اے رھبند ڈال چارکنئگ نہ لوٹیت ءُ ھرڈولیں لبزانکی ءُ ازمی چیزء را ستی ءِ کیلو ء چارگ ءُ ٹپاّس کنئگ لوٹیت۔
	لبزانک ءِ دگہ دگہ شکل (صنف)بنت۔ءُ دگہ دگہ شکلاں راستی ءِ کیلو(معیار) ھم دگہ دگہ وڈبنت۔مثال ھبرء تاریخی نبشتانک ءُ کتابانی راستی ’’سرجمیں راستی ‘‘(ABSOLUTE TRUTH)گُشئگ بیت۔چیاکہ چُشیں چیزّانی جاورءُ واقعات بے کپّ وچنڈکنئگاپورھی ء بیان کنئگ لوٹنت۔وھدیکہ سپر نامہانی واستاسرجمیں راستی الّمی نہ اِنت۔چیاکہ چُشیں چیّزانی توکا نبشتہ کنوک ءِ جند گیشتر 
_______________________________
۱؂ THE ENGLISH POETS 
۲؂ ESSAYS SUPPLEMENTARY
پیداوربیت۔آسپرءِ جاورءُ واقعاتانی ہمراہی ء ،وتی دیستگیں جاگہہ، ندارگ ،مردم ءُ چیزّانی بابتء وتی ھیال ولیکہاں ھم بیان کنت گوں ۔بلے شاعری ، کسمانک ،آزمانک ءُ ناول ءِ راستی چریشی ء ھم جتابیت۔کہ ’’ لبزانکی راستی ‘‘ ئے گش انت۔چیاکہ شاعری ،کسمانک ،آزمانک ءُ ناول ءِ جاور،واقعات ءُ مردم ردِی سُورتء ھکیکی نہ بنت۔بلکیں پرزی بنت۔ءُ آئی ءِ ذھن ءِ بروردبنت۔پمیشا شاعری ،کسمانک ،آزمانکءُ ناول ءِ راستی بنیاتی سُورت ء ھیالءِ راستی بیت۔بلے وھدے اے ھیالءِ راستی گوں چاگردءِ جاور ءُ جیڑہ،ءُ مہلوکات ءِ تب ءُ میئلاں ھم دپ بیت،تہ لبزانکی راستی جوڑ بیت۔چوکہ سید ہاشمی ءِ ناولک،’’ نازُک ‘‘ جاور، واقعاتءُ مردم ھکیکی نہ انت،بلے مزنیں کساسے ء مکران ءِ بندنانی راستیں عکس انت۔غوث بہارءِ آزمانک ’’مھشر‘‘یک ھکیکتیں قصہّے نہ انت۔‘‘بلے بلوچ نفسیات ءِ راستیں عکس انت۔ءُ عطاشادؔءِ شاعری ءِ بازھیالءُ ھوال ھکیکت نہ انت ، بلے بنی آدم ءُ بلوچ قوم ءِ زندءِ راستیں عکس۔ھر چُند کہ لبزانکی راستی سرجم نہ بیت ۔بلے چہ سرجمیں تاریخی راستیء بُستربیت۔لبزانکی راستی ھیال ءِ راستی بیت،بلے اشی ءِ بنیاد مادہ بیت۔تاریخی راستی وتی دورءِ جاورءُ واقعاتانی لبزی نقل بیت۔وھدیکہ لبزانکی راستی بنی آدم ءِ ھردورءُ ڈیہہءِ روایت ،تجربہ ءُ تب ومئیلانی ھوریں آدینک بیت۔پمیشا ارسطوء گُشتگ ات کہ:
	’’شاعریءِ توکا چہ تاریخ ء مستریں راستی بیت،چیاکہ شاعریء لس چیزّآرگ بنت،وھدیکہ تاریخ ء ھاسیں چیزآرگ بنت۔‘‘۱؂ 
______________________________________
۱؂ بوطیقا، اردوترجمہ عزیزاحمد، ؐ۶۲
	۷:۔اثرءُ حرکت ءِ قوت
	جوزف ایڈیسن ءِ رُو ء لبزانک ءُ نازرکیں ازمانی شری ءِ مستریں کیلو’’اثرءُ حرکت ءِ قوت ‘‘ یا ’’تاثیر‘‘ اِنت ۔ارسطوء ھم لبزانک ءِ توکا تاثیر ءِ ارزشت مّنئتگ ات، بلے آئی ء اے چیزّ ھالی گمی کسمانک ءِ کچّ ء منئتگ ات ءُ بس ’’ تُرس‘‘ ءُ ’’رحم‘‘ جیڑھانی اثر مند کنئگ ءِ سرء زور دتگ ات۔سنسکرت لبزانک ء ھم اشی ءِ ارزشت منّئگ بوتگ ءُ اشی ءِ واستا’’رس‘‘ ءِ لبزکارمرزکنئگ بوتگ ،بلے بھرت ء اے ھالی کسمانکءِ کچّ ء منّئتگ اتءُ رنداکہ دھونیکارءُ آنندوردھن ء اشی ء راگیشترارزشت دات، تہ اشی ء راشاعری ءِ مستریں ھاسیت منّئت۔وھدیکہ جوزف ایڈیسن ءِ لیکہ شائیگان تِرانت کہ آاشی ء را پہ دُراھیں لبزانکی شکل ءُ نازُرکیں اِزماں الّمی لیکیت۔ءُ اشانی شرّی ءِ مشتری کیلو زانت ۔آئی ءِ گُشئگ اِنت کہ:
	’’سوب مندتریں ازمی یا لبزانکی تخلیق ھما انت کہ آئی ءِ توکا پکر ۱؂ءِ بہر پیداور ببیتءُ آھیال ۲؂ء اثر مند کُت بکنت۔‘‘ ۳؂
تاثیرءِ ارزشت جان رسکنء ھم منئتگ آگوشیت


_______________________________________________________________
 ۱ ؂ IMAGINATION ۲؂ 	IDEA
۳ ؂ بحوالہ حامد لاللہ افسر’’ تنقیدی اصول اورنظر یے۔ؐ۵۹ 	
ٍ	’’نازُرکیں ازمانی شرّی ءُ شرتریءِ نشانی ھمیش اِنت کہ چراھاں شرترچہ شرتِریں ھیال گیشتر چہ گیشتر ء دربیئیت۔ءُ ھیال ءِ شرتریءِ متلب ھمیش اِنت کہ چریشی ءِ اثر ء مردم وش تبءُ وش دل ببیت۔‘‘ ۱؂
	چریشی ء مردم ہمے آسرء رسیت کہ وھدے شرگدار کلم کار ءِ شعرءُ نبشتانکے ء پہ شرگداریء چاریت ،تہ آئی ء رسمی رھبندانی بدل ء ، ھمے ھبر چارگ لوٹیت کہ آشعر ءُ نبشتانک ھیال ء اثر مندکنت ءُ دل ءُ ایر کپیت یا ناں ؟
	اے رِدء ھاسیں ھبرے ھمیش انت کہ گال ،لچہّ، آزمانک ، کتا ب ،عکس یادگہ ہمے و ڈیں چیزّدووڑ ء اثر مند کن انت ۔یک وڈے ء ھما مردماں کہ لبزانک ءُ اِزمانی زانت کارببنت ،ءُ دومی وڈء ھما مردم ماں کہ ادنائیں ذہن ءُ زانت ءِ واؤند ببنت کہ لس مہلوک اِش گُش انت۔لبزانک ءُ اِزم ءِ رھبندانی بابتء لس مہلوک ءِ ھیال ولیکہ ارزشتے نہ دارانت۔
بلے ھاسیں لبزانکی ءُ اِزمی تخلیقےءِ ردِی اثر ءُ نامداری ءِ اندازہ جنئگ ءِ واستالس مہلوک ءِ پسند ءُ ناپسندڈا ل چارکنئگ نہ بنت۔پمیشامنی نِزء ’’تاثیر‘‘ بوُگ ءُ نہ بُوگ ،ءُ کمّی ءُ گیش ءِ شرتریں پیسلہ ھما وھدء بوت کنت کہ زانت کار ءُ لس مہلوک ھردکانی ھیالءُ لیکہ ،ءُ پسند ءُ نا پسند ارزشت دئیگ ببنت۔
_______________________________
۱؂	MODREN PAINTERS

	۸:۔لس مہلوک ءِ دوست دارگ ءُ لس نامداری
	ازمی رھبند چہ سیادی داروکیں مزنیں اِزم کارانی کار پداں رِدوبند دئیگ بنت۔مزنیں اِزم کارانی مزنی ءِ سؤب شرگدارانی شرگداری نہ اِنت، بلکیں لس مہلوک ءِ دوست دارگ ءُ لس نامداری اِنت۔وھدے لس مہلوک ءِ دوست دارگ ءُ لس نامداری ءِ برکت ء اِزم کار مزن بنت،گُڈالس مہلوک ءِ دوست دارگ ءُ لس نامداری ،شر گداری ءِ ھم کیلو بوت کن انت۔
	پمیشا شرگداروھدے یک کلم کارے ءِ بنشتانک ءُ کتابے ءِ شرگداری ء کنت،تہ آکلم کار ءِ لس مہلوک ءِ دوست دارگ ءُ لس نامداری ء ھم وتی دیم ء بداریت،ءُ ھمے کیلوءِ ارزشت ءِ رُوء شرگداری بکنت۔
	۹:۔لبزانتءِ شخصیت ءُ آئی ءِ دورءِ پکری چاگرد
	میتھیوآرنلڈ ءِ رُو ء سازگی لبزانک ءِ توکا دو چیزّالّم ء بیت۔لبزانت ءِ شخصیت ،ءُ دورءِ پکری چاگرد۔اگن شعر ءُ نبشتانکے ء چرے دوئیں چیزاّں یکّے مبیت ،گُڈاآشعرءُ نبشتانک بے سوب بیت،یا کم سوب مندبیت۔سازگی لبزانک ءِ توکا،شخصیت لبزانتءِ طرز(SYSTEM)ِٗءِ سُورت ء زاھربیت۔ھرشریں کلم کارء جتائیں طرزے بیت کہ چرائی ءِ جندءِ ھاسیتاں جوڑ بیت۔چرائی ءِ تب،مئیل،لبزانی گچین کاری ،لبزانی رِدوبند ،لبزانی کارمرزی ،پکر ءُ تجربہانی درانگارکنئگ ءِ وڑ ءُ پیم ءُ دگہ ہمے وڈیں چیزّانی سُورت ء دیم ء کیتءُ کلم کارءِ اِزم ءِ پجّار جوڑبیت۔پکری چاگرد لبزانت ءِ بُن گّپ(SUBJECT)بنُی ھیال(THEME)ءُ پلاٹ ءِ سُورتاں زاھر بیت۔ھرشرّیں کلم کاروتی ازم ءِ توکا جندءِ شخصیتء ابیدوتی دور ءِ پکر ،جاورءُ جیڑاھاں درشان کنت،کہ چریشی ء آئی ءِ اِزم بامُرادبیت۔
	پمیشا وھدے شرگدار،کلم کار ءِ سازگی چیزّے ءِ سرء ، آئی ءِ گال،لچّہ ،آزمانک ،کسمانک،ریزمانک ،تژنءُ مسکرا،یا کتابے ءِ سر ء، شرگداری کنئگ لوٹیت،تہ آئی ءِ پرزانت کہ بچاریت،باریں آئی ءِ توکااے دوئیں چیزّ چہ کّچ ء است انت۔
	چہ میتھیوآرنلڈ ء رند ،ٹی ایس ایلیٹء لبزانک ءُ شرگداری ءِ واستاچہ ’’پکری چاگرد‘‘ ءِ ارزشت ء واانکارنہ کُت ،بلے چہ ’’شخصیت‘‘ءِ ارزشت ء پہک انکارکُت۔آئی ء وتی ’’غیرشخصی لیکہ‘‘(IMPERSONAL THEORY)ءِ توکا گُشت کہ:
	’’شاعری جبنرہانی تُرندی نہ اِنت جبزہانی یلہ دئیگ اِنت،شخصیت ءِ درانگازکنئگ نہ اِنت،شخصیت ءِ یلہ دئیگ اِنت۔‘‘ ۱؂
بلے وھدے آئی ء وتی اے غیرشخصی لیکہ ءِ سرء زیات زوردات تہ آئی ء اشی ءِ سزاھم رسئت ،آایڈول ء کہ آئی ءِ سرء ’’شاعرء رایک ھنچیں وت کارکنوکیں مشینے جوڑ کنئگ ‘‘ ءِ ڈوبہ جنئگ بوت کہ چرائی ء وت سرء وت شاعری درکیت۔چرے ھبرء پدّربیت کہ شرگداری ءِ واستاشخصیت ءُ پکری چاگردھردُک المّی انت۔

______________________________________
۱؂ TRADITION AND THE INDIVIDUAL TALENT
 
	۱۰:لبزانک زندءِ عکاّسی ،شرگداری،ٹھینئگ ءُ پلگارگ
	میتھیوآرنلڈءِ رُوء:
	’’لبزانک زندءِ عکاّسی ،زندءِ شرگداری،زندءِ ٹہنئیگءُ زندءِ پلگارگ انت۔‘‘ ۱؂
	چریشی ء پدّربیت کہ لبزانک ءُ زند چہ یکّے دومیء سندگءُ جتاکنئگ نہ بنت۔بلکیں پہ یک دگرء الّمی بنت۔ءُ شرّیں لبزانت اے چیزء زانت،ءُ وتی سازگی چست وایراں ھمیشی ءِ مُتابک ء کنت ۔آوتی اِزمءِ سُورت ء ،دُراھیں انسانی پکر ءُ عملاں پہ اُرتی چاریت ءُ بیان کنت،آہانی شّری ءُ نزوریاں پیش داریت،نزوریانی کشّئگ ءُ شرّیانی دیم ء برگ ءِ سِیکن ء دنت،انسانی پکرءُ عملاں پد ماں پدا چاریت ءُ آہانی پلگارگ ءِ سِکین ء دنت ،تاکہ چہ گوستگیں دورء ،استیں دور شرتِر ببیت،ءُ چہ استین دور ء آؤکیں دور شرتِرببیت،ءُ ایڈول ء بنی آدم گیشترچہ گیشترء دیمروی کُت بکنت۔
	شرگدارءِ پرزانت کہ آکلم کارءِ شعرءُ نبشتانکانی توکالبزانکءُ زند ءِ سیادی ء شوھاز بکنت۔اگن شعرءُ نبشتانکے ءِ توکا لبزانک ءُ زندھم دپ انت ، گُڈ ابزاں آشرّاِنت ءُ اگن ھم دپ نہ انت ،گڈابزاں آنزور اِنت۔شعر ءُ نبشتانکے ءِ توکا لبزانک ءُ زند ءِ سیادی ءُ ھم دپی ھر چُند گیشتر ببیت،آشعر ءُ نبشتانک ھمنچوشرتِر بیتءُ لبزانک ءُ زند ءِ سیادی ءُ ھم دپی ھبر گرچُند کم تِر ببیت آشعر ءُ نبشتانک ھمنچونِزورِتربیت۔
__________________________________
۱؂ SM ESSAYS IN CRITICI 
	۱۱:۔کوھنینءُ مّنئتگیں کتاب ءُ نبشتانکانی شرگداری
کوھنیں ءُ منّئتگیں کتابءُ نبشتانکانی نبشتہ کنوک اوّل وابیران بوتگیں کلم کاربنتءُ دومی ایش کہ آہانی کتابنبشتانک،چاگردءُ محلوکاتء منیتگ و پسندکتگ انت ۔پمیشکا اے ڈولیں کتاب ءُ نبشتانکانی نزوریانی درگیجگ و پیش دارگ ءِ ھاسیں ذلورت نہ بیت کہ بیرانی ءِ سؤب ء آوتی اصلاح ء کُت نہ کن انت،بلکیں گیشتر ھمے ھبرءِ ذلورت بیت کہ اے کتاب ءُ نبشتانکانی ،نبشتہ کنوکانی چاگر،جاورءُ لاکت بیان کنئگ بِبنت،اے چیزّانی اثرچراہانی کتاب ءُ نبشتانکاناں درگیجگ و پیش دارگ ببنت،کتابءُ نبشتانکانی دگہ دگہ پہناتانی تشریح کنئگ ببیت،ءُ آہانی ھاسیت ءُ شرّی پیش دارگ ببنت،تاکہ وانوکاں آہانی بابت ء وتی ھیال ولیکہانی ودی کنئگ ءُ درشان کنئگ ء کُمّک برسیت۔
	پمیشاکوھنیں ءُ منتئگیں کتاب ءُ نبشتانکانی شرگداریءِ وھدء شرگدارء اے ھبروتی دیم ء دارگ لوٹنت،ءُ ایڈولیں کتاب ءُ نبشتانکانی ترجما نی کنئگ لوٹیت ۔ءُ اگن نزوریانی زاھر کنئگ المیّ مارگ بوت ،گُڈااے کاربس پہ اشارہ ءُ گونڈی کنئگ ببیت۔
	۱۲:۔ نوکیں کتاب ءُ نبشتانکانی شرگداری	
	زندگیں کلم کارانی نوکین کتابءُ نبشتانکانی شرگداری ءِ وڈچہ بیران بوتگیں کلم کارانی کوھنیں ءُ منّئتگیں کتاب ءُ نبشتانکانی شرگداری ء جتا ھم بیت ءُ گراں تِرھم۔زندگیں کلم کاراں کچّ وکیل ءُ اصلاحءِ ذلورت بیت،تاکہ آوتی دیمتری کتاب ءُ نبشتانکاں شرترِکُت بکن انت۔پمیشاالّمی بیت کہ چُشیں کلم کارانی کتابءُ نبشتانکانی تشریح ھم کنئگ ببیتءُ اشانی شرّی ءُ نزوری ھم زاھر کنئگ ببنتءُ اشانی بُن گپ،شکل ،طرز ،تیکنیک ،پلاٹ،بنجاہی ھیال،زبان،گریمر،بحر ،وزن،تاثیرءُ دگہ ھمے وڈیں چیّزانی بابتء بحثءُ تران ءُ شرگداری کنئگ ببیت۔
	پمیشازندگیں کلم کارانی نوکیں کتاب ءُ نبشتانکانی شرگداریءِ وھدء شرگداءِ پرزودّانت۔
				تربت، ۵فروری ۱۹۹۵ء











 





ھیالءِ کتاب ءُ آئی ءِ شرگداری
			(۱)							 ھیالءِ کتاب
’’ھیالءِ کتاب ‘‘جی آرمُلاّءِ لچّہ اِنت ،کہ ایڈول ء اِنت :
چتور من ھیال ءِ 
 کتاب ء بہ پیچاں
دِل ءِ زنگاں بار یں 
چہ پیم ء بہ ریچاں 
اے بژن انت ءُ ارمان
اے سوز انت ءُ ُ سوزمان
اے در د انت ءُ اندوہ
ایشاں نیست درمان!
کئی کاگدیں لُنٹ ؟
بہ لرز انت پمّن 
منی مرگ ءِ بژن ء چہ موتکے بیارانت!
یا دردے بہ مار انت 
یاپّمن یک نیکیں دوایے بہ لوٹ انت	
کئی کاگدیں لُنٹ؟
کئی نگریں دست؟
بہ کرز انت پمّن
کہ دادے شھار انت
یا دردے بہ مار انت
یا پمّن یک نیکیں دوایے بہ لوٹ انت!
کئی نُگرھیں دست؟
کئے ء ھست منی گم؟
کئی گوڈ لیں چم؟ ؟؟
پہ من ارس گوار انت
منی راہ ء چار انت
کہ چہ وت شِنرار انت
منی تاسپیں بّچ ۔۔۔۔
منی تنگویں برات 
منی سیاد ءُ وارس
منی دوست ءُ دوزواہ!
کہ چہ وت شزار انت
چہ ھیکانی تُرس ء 
چہ گُرکانی گُرسء 
نہ ینت جُست ءُ پُرس ء 
کہ باریں کُجا شُت
اے گاریں رمگ مئے
کہ گُرکا ں چہ پُرّ انت
اے کوہ ءُ دمگ مئے
نہ گنداں شپا نک ء
بہ بند ایت لانک ء
بہ جنت گُرکیاں گوں 
اے گُر کانی پانک ء!
من نالاں چو بلبل
پہ وشیں بھارے
پہ مسکیں ڈگارے
پہ سبزیں کشارے!
ھمے درد ءُ اندوہ
ھمے بژن ءُ ارمان
ھمے سوز ءُ سوزمان
کہ نالاں چو بلبل
منی بزّگیں چم
کن انت ارس گُل گُل
بلے!!!
کئی شار ءِ دامن؟
کئی لیسو ءِ بُش
کئی پاگ ءِ لمب ء ؟
کئی جیگ ءِ دوچاں ؟
اے ا رساں بہ ریچاں ! 
کُجا من بہ گیچاں ؟
چتور من ھیال ءِ 
کتاب ء بہ پیچاں ؟؟ ۱؂


۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔
۱ ؂ بژن ، تاکدیم ۷۵ ۔۱۷۱
(۲)
شرگداری
	بلوچی زبان ءِ نوکیں دورءِ شاعرانی توک ء جی آرمُلاّؔءِ نام چہ پیداور تریں ناماں یکّے ۔چونائی ء واآئی ء شرّیں پربند باز نبشتہ کُتگ۔بلے آئی ءِ لّچہ ’’ھیال ءِ کتاب‘‘منی نِزّ ء آئی ءِ پربندانی شرتریں نمونہ اِنت۔ءُ آئی ءِ دُراھین شاعریءِ، مجگ اِنت۔اے لچّہ من بے ھساب رنداونتگ ۔ھر رندءِ وانگ ء منا ھنچو ھلکٹ بوتگ کہ من ایشی ء اولی رندا وانگاہاں ءُ ھر رنداچریشی ءِ وانگ ء من یک نوکیں لذّتے ماراتگ۔
		بیا بچاریں کہ باریں جی آرمُلاّ ؔ وتی اے لچہ ءِ توک ء چے گشیت؟لچّہ ءِ شرّی ءُ نزوری چی انت ؟ءُ ماں لبزانک ء لچّہ ءِ اِزمی بستار چی اِنت؟
	جی آمُلاّؔ چی گُشیت؟؂
	جی آر مُلاّ وتی لچّہ ءِ توک ء گُشیت:
	’’ مئے کوہ ءُ دمگ چہ ھوک ءُ گرُک ء پُرّانت ۔پمیشامئے رمگ کہ ماں کوہ ءُ دمگاں ترگا ات ،گاربوت ۔چیاکہ اسلء آھوکءُ گُرکاں چماّ پُلئت و بُرت ۔ءُ دِگہ اپسوزی ھبرے ھمیش انت کہ مئے گارین رمگ ءِ شپانک ھم گندگ نہ بیت کہ لانک ء بہ بند ایت ءُ ہوکءُ گرُکا ں پہ گُرکی بہ جنت ءُ بُکشیت ۔من مُدام پہ وشیں بہار گاہ ،مسکیں ڈگار ءُ سبزیں کشارء چوبُلبل ء لئتگ ۔بلے وھدے مئے رمگ ءُ آئی ءِ شپانک گارانت،گڈا منی دل ءِ اے مراد چون پورہ بوت کن انت؟پمیشا من سک بژنیگان۔منی دل بُن اِنت ءُ من چو بلبل ء نالگاہان ۔منی بزگیں چم ارس گُل گُل کنئگا انت۔بلے ہچ نزاناں کہ منی چمانی ارسانی پہک کنوک کے انت؟ آخر من وتی دِل ءِ زنگان چُتوربہ ریچا ن۔اے زنگ کہ ھکیکت ء بژن و ارمان ،سوزوسوزمانءُ دردو اندوہ انت ،اشان ہچ دواودرمان نیست ۔اے نگیگیں وھدء آکے اِنت کہ مناں تسّلائے بدانت؟ آکئی کاگدیں لُنٹ انت کہ پمّن بہ لرزانت؟ منی مرگ ءِ بژن ء موتکے بیارانت،دردے بمارانت؟ یا پمّن نیکیں دعائے بلوٹ انت؟آکئی نگرھیں دست انت کہ پّمن دادے بہ شہارانت ،دردے بمارانت ، یا پمنّ نیکیں دُعائے بلوٹ انت؟ کے اِنت کہ پمّن گمیگ ببیت؟ آکئی گونڈلیں چم انت کہ پمن ارس بہ بنت ؟ ءُ منی رھچار ببنت؟ وھدے کہ من گندگاہاں کہ منی چُکّ ، منی برات ، منی سیاد ووارثءُ منی دوست و دوزواہ دُرست چہ وتی جندء ھم شِزارانت۔ءُ چہ ہوک ءُ گُر کانی تُرس ء گار انت۔ءُ اے جُست ءِ ھمّت ء ھم کُت نہ کن انت کہ باریں مئے گاریں رمگ کُجا شُت ؟؟ من پرے دردوگم ءُ بے سوبیاں سک کُہتیگاں ءُ اشاں ہچ پیمء بے ھیال کت نہ کناں ۔‘‘
	شری
	۱۔ڈولدای:۔ لبزانک ءِ ، ءُ ھاسیں سوُرت ء آئی ءِ شاعری ءِ بہر ءِ یک مزنیں شری ئے آئی ءِ ڈولداری (جمالیات) بیت،کہ چمیشی ءِ برکت ء لبزانک پہ ھُب وانگ ءُ گوشدارگ ھم بیت۔ءُ چرائیء وشی ولذت ھم چست کنئگ بیت۔شاعری ءِ ڈولدای ءِ توک ء آئی ءِ لبزانی گچین کاری ءُ راستیں کارمرزی(DICTION) ،ھم دپیں لبزانی جوڑ (ترکیب) ،شرّیں رد وبند ،جوانیں شکل(FORM)،جتاءُ پُرکشیش طرز(STYLE)،سوب مندیں ازم کاری ،ازمی وش تواری (موسیقیت)ءُ دگہ ھمے تہر ءِ چیزّھوار انت۔اے لچّہ ءِ توک ء اے دُراھیں چیزّ گندگ بنت۔پمیشا اے پہ ھُبّ وانگ ءُ گوشدارگ بیتءُ چریشی ءِ وانگ ءُ اشکنئگ ء وشی ولذت شری ءِ سر ء مار گ بیت۔چونائی ء لچّہ ءِ گیشتر بند ڈولدارانت ۔پداھم اے چاریں بنداں پہ مثال بگندات:
		چتور من ھیال ءِ
		کتاب ء بہ پیچاں
		دل ءِ زنگاں باریں 
		چہ پیم ء بہ ریچاں
۲۔جبزہ و مارگ:۔ لبزانک ءِ ، ءُ ھاسیں سُورت ء آئی ءِ شاعری ءِ بہر ءِ یک مزنیں شرّی ئے ھمیش اِنت کہ آئی ءِ توک ء جبزہ و مارگ مکسدء ببیتءُ چمیشانی برکتء چہ لبزانک ءُ شاعری ءِ وانگ ءُ اشکنئگ ء بنی آدم ءِ دل ،دمگ ءُ جان ءِ بند بند اشرمند ببنتءُ رو ح چہ کرنی واب ء جہ بہ سِرّایتءُ آگہہ ببیت۔اے لچّہ چہ جبزہ ومارگ ء سر ریچ اِنت ءُ چمے جبزہ و مارگانی سرریچی ءِ برکت ء چہ لچّہ ءِ وانگ ءُ اشکنئگ ء بنی آدم ءِ دل ، دماگ ءُ جان ءِ بند بنداثر مندبیت۔ءُ روح چہ کرنی واب ء جہ سِرّایت ءُ آگہہ بیت۔اے شرّی ھم لچّہ ءِ گیشتر بنداں مارگ بیت۔پداھم پہ مثال اے پنچیں بنداں بِگِندات:
		کئی شار ءِ دامن؟
		کئی لیسو ءِ بُش
		کئی پاگ ءِ لمب ء ؟
		کئی جیگ ءِ دوچاں ؟
		اے ا رساں بہ ریچاں !
۳۔دردواری:۔ لبزانک ءُ شاعری ءِ دگہ ھاسیں شرّی ئے ھمیش انت کہ اشی ءِ توکء دردواری ببیت۔ءُ دردواری ھرچُند زیات ببیت،لبزانک ءُ شاعری ھمنچک زیات ارزشت دارانت ۔ءءُ دردواری ءِ شہار(SCOPE)ھرچُند مستر ببیت، لبزانک ءُ شاعری ھمنچک شائیگاں تربنت۔اے لچہءِ توک ء دردواری بازانت ءُ دردواری ءِ شہار مزن انت ءُ گوں پورھیں قومء سیادی داریت ۔یکیں وھدء دردواری ءِ تہی پہنات (SUBJECTIVITY) ءُ ڈنیّ پہنات (OBJECTIVITY)ھردُک ھم گرنچ انت ۔وتی جندءِ دردوگم ءُ پورھیں قوم ءِ دردوگم ھردُک شرّیں وڈے ء وت ماں وت ء ھوار کنئگ بوتگ انت۔پمیشالچہ ءِ ارزشت باز ، شہار مزنءُ اِزم شائیگاں انت۔اے شرّی ھم چرے لچہ ءِ گیشتر بندا ں مارگ بیت۔پہ مثال اے چاریں بنداں بچاراِت:
		اے بژن انت ءُ ارمان
		اے سوز انت ءُ ُ سوزمان
		اے در د انت ءُ اندوہ
		ایشاں نیست درمان!!
۴:۔ قوم ءُ ُ وتن دوستی :۔قوم ءُ وتن دوستی ھم لبزانک ءُ شاعری ءِ شرّیانی توک ء ھوار انت ،کہ چیریشی ءِ برکت ء وانوک ءُ اشکنوکانی تو ک ء ھم اے جبزہ پیداک بوت کنت ءُ آقوم ءُ وتن ءِ ھذمت ءُ دیم ء بر گ ءِ جہد و کوشست ءِ نیمگ ء دلگوش دات کن انت۔اے لچہ ءِ توک ء قوم ءُ وتن دوستی بازمارگ بیت،پمیشاچیریشی ءِ کُمک ء مہلوک ءِ توک ء اے جبزہ پیداک بوت کنتءُ قوم ءُ وتن ءِ دیم ء برگ ءِ واستاجہُدو کوشست ھم بوت کنت۔اے ھاسیت پورھیں لچہ ءِ بُن زِہ انت ۔ادالہتیں بند پہ مثال بگندات:
		نہ ینت جُست ءُ پُرس ء 
		کہ باریں کُجا شُت
		اے گاریں رمگ مئے
		من نالاں چو بلبل
		پہ وشیں بھارے
		پہ مسکیں ڈگارے
		پہ سبزیں کشارے!
۵۔زُلم دُژمنی:۔ بنی آدم ءِ عملی زندءِ ڈول ء لبزانک ءُ شاعریءِ توک ء ھم زُلم دژمنی یک زنڈیں راجی قدرے زانگ بیت،کہ چریشی ءِ برکت ء ماں دُنیا ءِ انساپ ءُ امن ءُ ایمنی ءِ جہدو کوشستاں کُمکّ رسئت کنت۔اے لچہ ءِ توک ء زُلم دُژمنی بازگِندگ بیت۔پمیشاچریشی ء انساپءُ امنءُ ایمنی وداِت کن انت۔اے ھاسیت ھم ماں لچہ ء پیداوریں رنگے ء گِندگ بیت،چوکہ:
			کہ گُرکا ں چہ پُرّ انت
			اے کوہ ءُ دمگ مئے
			نہ گنداں شپا نک ء
			بہ بند ایت لانک ء
			بہ جنت گُرکیاں گوں 
			اے گُر کانی پانک ء!
۶۔آزاتی ءُ دیمرویءِ سکین:۔ اگن چہ لبزانک ءُ شاعری ء آزاتی ءُ دیمروی ءِ سکین ھم برسیت گُڈا چریشانی وانگ ءُ اشکنئگ ء جِتائین ءُ ھوریں سُورتاں راج و مہلوک ءِ توک ء آزاتی ءُ دیمرو ءِ مارشت ودی بوت کنت ءُ چریشی ءِ برکت ء آزاتی ،وشھالی ءُ دیمروی ءِ جہد وکوشستاں کُمک رسئت کنت۔چرے لچہ ء آزاتی ءُ دیمروی ءِ سِکیں مزنیں کساسے ء رسیت ۔پمیشا راج و مہلوک ءِ توک ء اشانی جُنزے ودی بوت کنت ءُ آزاتی ،وشھالی ءُ دیمروی ءِ جہد وکوشستاں کُمک رسئت کنت۔اِشی ءِ واستاچہ لچہ ء مثال دئیگ ءِ ذلورت نہ انت پرچہ کہ لچہ سرء تا پادء آزاتی ءُ دیمروی ءِ یک ازمی سِکنیے ۔سرزاھرء وااے لچہ گشئے سر ء تا پاد ء گون نا اُمّیتی(PESSIMISTIC)رنگے ء ماں گپتگ ۔بلے اے نااُمّیتی(PESSIMISM) ارادہ پسندیں (VOLUNTARIST) جرمن پلسپی شوپن ہار ءِ نااُمّیتی ءِ ڈول ء پُر اُمّیتی(OPTIMISM)ءِ بُنیات گِندگ ء کیت۔وھدے چریشی ء پُراُمیتی ودی ببیت گُڈا عجب نہ اِنت کہ آزاتی ءُ دیمروی ءِ سکین ھم برسیت ءُ آسرکہ چرے سکین ء جُنزے بنابوت بِکنت۔
	۷۔نپ و پائدہ:۔ نپ و پائدہ لبزانک ءُ شاعری ءِ یک مزنیں شری ئے،کہ مالی ،سیاسی ءُ دگہ ھمے ڈولیں رنگ ء بیت ۔ءُ اگن لبزانک ءُ شاعری ءِ توک ء اے چیّز ببنت گڈا یشانی قدروقیمت باز گیشتر بیت۔اے لچہ ءِ توکء نپ و پائدھی ر نگ مان ۔پمیشا چریشی ءِ وانگ ءُ اشکنئگ ء مہلوک ھنچو حرکت ء اتک کنت کہ وتی قوم ،مہلوک ءُ راج ءِ مالی ، سیاسی ءُ دگہ ھمے ڈولیں جیڑہ و جاورانی توک ء بدلی سدلی بیا رایت۔ءُ اے پِڈاں نپ و پائدہ بہ پُجائین ایت۔اے ھاسیت ءِ بابتء ھم چہ لچہ ء مثال دئیگ ءِ ہچ ذلورت نہ انت۔چیا کہ اگن وانوکے زانت کار ببیت ءُ پہ اُرتی لچّہ ء بچارایت تہ شری ءِ سرء گِند ایت کہ لّچہ سرء تا پاد ء یک سیاسی رنگے داریت۔یک نوکیں بندوبوجے ءِ ذلورت ءِ نیمگ ء اشارہ کنت ءُ دیم پہ نوکیں راجی زندے ء روگ ءِ مارشت ء دنت۔
۸۔جہانی رنگ :۔ تنکی ءُ تنک نزری لبزانک ءُ شاعری ء عیب دار کن انت۔ءُ ُ بس پہ یک ھاسیں ھندے ء محدود کن انت۔ءُ ھرچُند لبزانک ءُ شاعری شائیگان تِرببنت ءُ اشانی توک ء جہانی رنگ گیشتر ببنت، لبزانک ءُ شاعری ھمنچک زیات پائدار بنت۔جہانی رنگ زنڈیں لبزانک ءُ شاعری ءِ مستریں ھاسیت انت۔ہومر ،دانتے ،ملٹن ، شیکسپئیر،کالی داس ءُ فردوسی ءِ ازمانی دراجیں مُدّتے ءِ گوزگ ء رندھم پشت کپئگ ،نامدار بوگ ءُ مزنیں بستارءِ دارگ ءِ مستریں سؤب آہانی جہانی رنگ ( آفاقیت) انت۔اے ھبرء شک نیست کہ اے لچہ یک قوم ءُ وتن دوستیں رنگے دارایت۔بلے اے قوم ءُ وتن دوستی ءِ توک ء تنگ نزری ئِبدل ء پیداوریں سُورتے ء دیمروی پسندی گِند گ بیت۔مُلاّ ءِ باز پربندانی توک ء بلوچ ءُ بلوچستانءِ نام ھنچیں وڈے ء گرگ بوتگ انت کہ آپربندانی توک ء یک نہ یک کچّے ء تنک نذریں قوم ءُ وتن دوستی ودی بوتگ ۔چوکہ ’’مریں بلوچ‘‘’’پرچا پہ بلوچان انت‘‘ ،’’ من نزاناں کہ چیء چوبزّگ ءُ وارانت بلوچ‘‘،’’بلوچستان ‘‘ ءُ دگہ ہمے ڈولیں پربندانت ۔بلے آئی ءِ اے لچہ ءِ توک ء نہ بلوچ ءِ نام گرگ بوتگ ءُ نہ بلوچستانءِ ۔ءُ لچّہ ھنچیں وڈے ء پربندگ بوتگ کہ ایشی ءِ کینوس(CANVAS)بلوچ ءُ بلوچستانء محدود نہ بوتگ ، بلکیں ایشی ءِ توک ء دُنیا ءِ دُراھیں پاد مالین مہلوک ءُ ڈیہہ اتکگ انت۔
۹۔شُبین ءُ نشانی:۔چہر(تشبیہہ) ،شبُین(استعارہ)ءُ نشانی (علامت)لبزانک ءُ شاعری ءِ واستا مزنیں ارزشتے دارانت چرے چیّزاں ازم گیشتر ڈولدار ،مانادار ،جہُل ءُ شائیگان بیت۔اے لچّہ ءِ توک ء چہرواکار مرزکنئگ نہ بوتگ کہ ھاسیں ذلورت ئے نہ بوتگ۔بلے شُبین ءُ نشانی کارمرزبوتگ ،ءُ آھم شّریں شُبین ءُ نشانی ۔
	لچّہ ءِ توک ء کارمرزابوتگیں شُبین ءُ نشانی ایش انت:
	شبین:۔ زوراک ءِ واستا ھیک یا گُرک ،زوراکانی لشکر ءِ واستا گُرکانی پانک ،قوم ءِ واستا رمگ سروک ءِ واستا شپانک ،ڈیہہ ءُ وتنءِ واستاکوہ ءُ دمگ۔
	نشانی:۔یا تانی واستا ھیال ءِ کتاب ، گل ءُ وشیّں دورءِ واستاوشیّں بہار، وشھالیءِ واستا سبزیں کِشار ،دیمروئیں ڈیہہءِ واستا مسکین ڈگار۔چریشانی توکء ھیال ءِ کتاب کم چہ کّم ء ماں بلوچی ء یک نوکیں نشانی ئے۔
			نِزروی
	۱۔وزنی نزِوری:۔ھیال ءِ کتاب شگلی سُورت ء یک نیم آزاتیں لّچہ (BLANK VERSE)ئے۔بلوچی ء واتنی وھدی عروض ءِ جِندودی نہ بوتگ ۔بلے نیم آزاتیں لچّہ ء ماں اُردوء ھم مُکرّ میں بحر نیست اُردوعروض ءِ بحرانی توک ء پریشی ء برے سالم بحر ءُ برے مزاحف بحر یک نہ یک وڈے ء کارمرزبنت۔پرے لچّہ ء بحِر متقارب مثّمن سالم کارمرزبیت کہ ایڈول انِت:۔
	فعولُن فعولُن فعولُن فعولُن
	لچّہ ءِ دُرستی بند(مصرعہ) گوں یک لبزی بندی ء شست ءُ یک انت۔چریشانی توک ء سہ بند دودورندا تکگ ءُ اے ھساب ء اسلی بندگوں یک لبزی بند ء پنجاہ وہشت بندانت۔لّچہ ءِ پنجاہ و پنچ بنداے بحر ءِ نیم ءِ متابک ء انت ۔دوبند پورھیں بحر ءِ متابک ء انت۔ءُ بس یک لبزی بند ھچ بحر ءِ ءُ آئی ءِ نیم ءِ متابک ء نہ انت۔
			تقطیعی مثال
	بحر ءِ نیم ءِ متابک ءِ پنجاہ و پنچیں بندانی توک ء چاربند ءِ تقطیعی مثال ایڈول انت:۔
	بحر ءِ نیم:۔ فعولُن فعولُن
	چاربند:۔ چتور من ھیال ءِ
			کتاب ء بہ پیچاں
			دل ءِ زنگاں باریں 
			چہ پیم ء بہ ریچاں
تقطیع:۔ بحرءِ نیم ءِ باسک:۔
			ف عو لُن ف عولُن
			چ تو من ھ یا ل ءِ 
			ک تا ب ء ب پے چا
			د ل ءِ زن گا با رے
			چ پے م ء ب رے چا
دلگوش :۔ بحر ءِ متابک ء چہ بنجاہ و پنچیں بندانی توک ء پنجاہ بند ءِ وزن بُرز ءِ چاریں بندانی ڈولء برابر انت۔آدگہ ھبرے کہ چرے پنجاھیں بنداں یک بندے ءِ یک لبزے غیرذلوری اِنت۔بے اے یکّیں لبزّ ء ھم گوں کمک دراج کش دئیگ ء بند برابر، بلکین انگت ڈولداتربیت۔آبند ’’اے زھیرانی مورتاں‘‘ انت کہ ’’اے‘‘ ئے غیرذلوری انت۔بلے پنچ بندیک باسکے ء چہ وزن ء کپتگ کہ جہل ء تقطیعی مثالء وت بِگندات:
	بحر ءِ نیم:۔ فعولُن فعولُن
			 ایشاں نیست درمیان
			 بہ لرز انت پمّن
			 بہ کر ز انت پمّن
			 بہ بند ایت لانک ء
			کن انت ارس گُل گُل
تقطیع :۔بحرءِ نیم:۔
			ف عو لُن ، ف عو لُن
			ا شا نیس ، درما
			ب لر زنت ، پ من 
			ب کر زنت ، پ من
			ب بندات ، لا نک ء
			 ک ننت ارس ، گُل گُل
	دلگوش:۔ بُرز ءِ پنچیں بنداگن ایڈول ببُوتین انت گڈا برابر بوتگ اتنت:۔
			ایشان نیست انت درمان
			بہ لرزانتیں پمّن
			بہ کرزانتیں پمّن
			بہ بند ایتیں لانک ء 
			کن انت ارساں گُل گُل
	پورھیں بحر ءِ مُتابک ءِ دوئیں بندانی تقطیع ایڈول بیت:۔
	بحر : 	 فعولُن 	 فعولُن 	 فعولُن فعولُن	
	دوئیں بند:۔	 منی مر گ ء بژن ءِ چہ موتکے بیار انت
			یا پمن یک نیکیں دوایے بہ لوٹ انت 
	تقطیع:۔ پورھیں بحر:۔
	ف عو لُن ف عو لُن ، ف عو لُن ، ف عو لُن
	م نی مر گ بژنء ، چہ موکے ، بیارن
	ی پم من ی نیکے ، دوایے ، بلو ٹن
دلگوش:۔ بُرز ءِ دوئیں بند پورھیں بحرء ِ برابرء انت ءُ شر انت ۔بلے اے نیم آزاتیں لچّہ ءِ رھبندانی مُتابک ء نہ انت۔ھکیکتء ایشاں پورھیں بحرءِ برابرء کنئگ ءِ ھچ ذلورت نہ بوتگ ۔بلکیں بائدیں کہ ایش ھم بحر ءِ نیمءِ برابر ء ببُوتین انت ۔چوکہ:۔
		منی مرگ ءِ بژن ء
		چہ موتکے بیار انت
		یا پمن یک نیکیں 
		دوایے بہ لوٹ انت
ءُ یک لبزی بند کہ’’ بلے‘‘ شکل ء اِنت ،عروض ءِ ہچ بحر ءِ مُتابک ء نہ اِنت۔آزاتیں لچّہ(FREE VERSE)ء چُشیں بنداتک کنت،بلے نیم آزاتیں لچّہ(VERSE BLANK)ء چپشیں بنداتک نہ کنت۔اے بس دوبا سک(رکن) ءِ توک ء اِنت۔وھدے کہ لچہ ءِ پنجاہ و پنچ بندشش باسک ءِ توک ء انتءُ دو بند دوازدہ باسک ءِ توک ء۔پمیشااے بندھم پنجاہ و پنچیں شش باسکی بندانی ڈولء شش باسک ءِ توک ء ببوتیں ۔چوکہ:
			بلے من نزاناں
					یا
			بلے ھچ نزاناں
۲:۔ زبانی نزوری : لہتیں بندءِ توک ء زبانی نزوری ھم گندگ بیت۔لہتین ءِ سرء فعل ءِ نشانی (انت) ءُ لہتین ءِ سرء حرف جارءِ نشانی (ء ،یا ءِ ) نہ جتگ ۔پمیشا مانااِش درنیا انت۔ ءُ اگن اے چیزجنئگ ببنت ،گڈا چہ وزن ء گوزانت۔چوکہ:

		ھمے درد ءُ اندوہ
		ھمے بژن ءُ ارمان
		ھمے سوز ءُ سوزمان
		من نالاں چو بلبل
		کہ نالاں چو بلبل
		کئی شار ءِ دامن؟
		کئی لیسو ءِ بش ؟
		کئی جیگ ءِ دوچاں؟
	مانا اِش واھماڈول ء درکاانت کہ ایڈول ببنت:۔
		ھمے درد ءُ اندوہ انت
		ھمے بژن ءُ ارمان انت
		ھمے سوز ءُ سوزمان انت
		من نالاں چو بلبل ء
		کہ نالاں چو بلبل ء 
		کئی شار ءِ دامن ء ؟		
		کئی لیسو ءِ بش ء ؟
		کئی جیگ ءِ دوچانی سرء ؟
بلے اگن ایڈول اِش بکن ئے، گڈا اِزمی سورت ء چہ پیسری ء ھم گندہ تِر بنت۔پمیشابائدانت کہ اے بندانی شگل دِگہ وڈبُبوتین انت۔
	۳۔تکنیکی نزوری:۔ نوکیں لچہ ءِ کیلوءُ رھبندانی روء ایشی ءِ توک ء تیکنیکی نزوری ھم گندگ بیت۔بلوچی ءِ گیشتر لّچہانی ڈول ء اے لچّہ ھم یک روایتی ءُ بیانی لچّہ ئے۔یک وڈیں بندانی تکرارءِ کُمک ء لچہ دیم ء برگ بیت۔ایشی ءِ توک ء نوکیں رنگ کم انت ۔چہر،ہچ کارمرزنہ بوتگ۔شبینءُ نشانی سک کم کارمرزبوتگ ۔لبزی عکس ، نامیاتی یکوّئی(ORGANIC UNITY )ءُ ردومی شگل(EVOLUTIONARY FORM) سک کم گندگ ء کیت ۔نوکیں لچہ ءِ بندوت ماں و؂؂؂؂ت ء ھنچو کماھگ بنت کہ اگن یک بندے ھم کشئگ ببنت تہ آئی ءِ جاگہہ ھالیگ مالوم بیتءُ لچہ ءِ مانا ءُ بُنجاھی ھیال ءِ سرء اثر کپیت۔بلے اے لچہ ھنچوشُلامگ شُلامگ اِنت ءُ ایشی ءِ توک ء یک وڈیں بندھنچو بازاِنت کہ اگن ھشت ءُ داہ بندھم درکنئگ ببیت، پداھم نئے ھاسیں کمّی ئے مارگ بیتءُ نئے لچہ ءِ مانا ءُ بُنجاہی ھیال ءِ سرء ھاسیں اثرے کپیت۔
	۴۔مانائی تضاد:۔ گونڈیں کساسے ء بندانی توک ء مانائی تضاد ھم گندگ بیت۔مثال ھبر ء ’’منی مرگ ءِ بژن ء چہ موتکے بیارانت۔‘‘ءُ بندء پیسر ءُ چرے بندء رنددوئیں نیمگاں شاعرء وتی مرگ ءِ نام نہ گپتگ ۔چریشی ء پدّ رانت کہ آئی ء دوئیں نیمگاں و تاراز ندگ پیش داشتگ ۔گڈااے سوُرت ء آدوئیں نیمگانی نیام ء یکّیں بندء وتاراچو ں مردگ پیش داشت کنت ؟ءُ وھدے آئی ء وتارا ایوکاماں نیام ء مردگ پیش داشتگ تہ چریشی ء مانائی تضادودی بوتگ۔

	لچّہ ءِ اِزمی بستار
	وھدی زمانگاں بازمزنیں مزنیں زانت کارھم سرجمی (PERFECTIONISM) ءِ لیکہ(THEORY)ءِ منوک بوتگ انت۔یونانی پلسپی پارمینائڈز(پیدائش ۵۱۴پ م) ء اولی رندا وتی اوشت (PERMANENCE)ءِ پلسپہ ءِ توک ء سرجمیءِ لیکہ پیش کُت۔یونانی پلسپی افلاطون (۴۲۷۔۳۴۷پ م) ء وتی شگل (FORM)یاھیال (IDEAS)ءِ پلسپہ ءِ توکء سرجمی ءِ لیکہ ء رادیمرو تریں شگلے دات۔
	بلے سرجمی ءِ لیکہ چہ وتی بُنگیج ء ردکنئگ بوتگ۔پارمینا ئڈزءِ ھم وتن ھیراکلائٹس (پیدائش ۵۲۵پ م) ء وتی بدلی سدلی ءِ جیڑہ (PROBLEM OF CHANGING )ءُ ضِدّانی لیکہ (THEORY OF CONTRADICTION)ءِ لیکہانی توک ءِ اولی رنداگوں ترندی ء سرجمی ءِ لیکہ ردکت ،ءُ دنیا ءِ ھر چیز ء راناتوام ءُ بدلوک لیکئت ۔پداجرمن پلسپی ھیگل(۱۷۷۰۔۱۸۳۱ء)ء سرجمی ءِ لیکہ ءِ ھلاپ ء ءُ ناتوامی ءُ بدلی سدلی ءِ حقّ ء وتی آشوپی پلسپہ سرجمیں ھیال(GUIST)یا ( ABSOLUTE IDEA)ءِ کُمک ء جدلی تصوریت( DIALECTICAL IDEALISM )ءِ لیکہ پیش کُت۔وھدے کہ آئی ءِ ہم وتن مارکس(۱۸۱۸۔۱۸۸۳ء)ء یک نیمگے ہیگل ءِ جدلی تصوریت باز ساڑات۔بلے دومی نیمگ ء ایشے ء ھم گُشت کہ آئی ءِ جدلیات ءِ سر جہلاد ءُ پاد بُرزادانت،ءُ آئی ءِ مقابلہ ء وتی جدلی مادیت(DIALECTICAL
METERIALISM ) ءِ لیکہ ئے پیش کُت کہ مرچیگیں دورء قدرت ، چاگردی زندءُ ھیالءِ ، ناتوامی بدلی سدلی ءُ ردوم ءِ شر تِرءُ راست تِریں لیکہ زانگ بیت۔
	ھکیکت ایش انت کہ اے گیدی ءِ ہچ چیزسرجم (PERFECT) نہ انت ۔ءُ نہ سر جم بوت کنت۔من وتی زندء تنی وھدی ،ہچ چشیں انسان نہ دیستگ کہ آئی ءِ توک ء ہچ نزوری نہ بوتگ ، ہچ کتاب نہ دنتگ کہ آبے نزوری بوتگ، ہچ ناول،ہچ آزمانک ، ہچ کسمانک، ہچ گال ءُ ہچ لچّہ نہ ونتگ کہ آبے عیب بوتگ۔ءُ منی نزّء سرجمی یک ساڑاھگی ھاستیے ھم نہ انت ۔پرچہ کہ سرجمی ءِ دومی نام اِنت اوشت،دومی پہنات انت جہل کپئگ ،دومی شگل انت نیست و نابود بوُگ پمیشا شرّھما چیزّ انت کہ آئی ءِ شّری چہ نزوریاں گیشتربہ بنت ءُ نزورھما چیز کہ آئی ءِ نزوری چہ شرّ یاں گیشتر بہ بنت۔
		لچہّ ’’ ھیال ءِ کتابءِ ‘‘ شرّی چہ نزوریا ں باز گیشتر انت مجموعی سُورت ء اِشی ءِ ازمی بستار مزن انت۔اے لچہ ّ یک نیمگے ء بلوچی زبان ءِ شرّتریں لچّانی توک ء ھوار کنئگ بیت۔ءُ دومی نیمگ ء چہ جہانی لبزانک(WORLDWIDE LITERATURE)ءِ شرّتریں لکیّں لچّانی توک ء ھم ، گوں بازلچّہ ء دیم پہ دیم کنئگ بیت۔
	
پمیشا منی نِزّ ء اے لچہّ جی آرمُلاّ ءِ شاہکارانت۔
				تربت ،اولی دسمبر۱۹۹۲ء




 عطاشادؔ ءِ گالے ءُ منی شرگداری
	عطاشاد ءِ ؔ بابت ء ، اے ھبرانی سرء واکسّ ء اعتراض نیست کہ ’’ عطاشادؔچہ بلوچی زبانءِ مستریں شاعراں یکےّ ۔‘‘ عطاشاد ؔ بلوچی زبان ءِ نوکیں دور ءِ شاعرانی اولی سرپ ء ھوارانت ۔‘‘ بلے باز شرگدار،لبزانت ءُ زانت کار چوش ھم گُش انت کہ ’’عطاشادؔ بلوچی زبانءِ مستریں شاعرانت‘‘۔یا’’عطاشادؔ چہ بلوچی زبان ءِ نوکیں دورءِ دُراھیں شاعراں مستریں شاعرانت۔‘‘یا’’ عطاشادؔ ءِ شاعری بلوچی زبانءِ دیمروی ءِ نشانی اِنت‘‘۔ بلکیں بلوچی زبان ءِ نامداریں شاعرءُ شرگدار کریم دشتی ء اے کّچء گُشتگ ات کہ ’’بلوچی شاعریءِ مرچیگیں دور عطاشادؔ ءِ دوراِنت۔ءُ عطاشادؔءِ دورء بائد انت دگہ کس شاعری مکنت۔‘‘ ءُ شرگداری،لبزانت ءُ زانت کارانی چوشیں ھبرے سؤب نہ انت۔چیا کہ عطاشادؔ ء ماں بلوچی شاعری ءِ توکابازھنچیں نوکیں تجربہ کتگ ،کہ چراہانی برکت ء ماں بلوچی شاعری ء نوکیں انقلابے اتکگ ءُ چرے انقلاب ء بلوچی شاعری چہ پیسری ء بازدیم ء شتگ ۔عطاشاد ؔ بلوچی زبان ءِ یکیں شاعرانت کہ آمیاں استمانی سند ء راستیں سُورت ء زانگ و پّجارگ بیت۔
	عطاشادؔء ماں بلوچی ءُ اُردو زباناں بازیں لبزانکی تہرے ء نبشتہ کتگ۔چوکہ گال، نیم گال ، دوگال، پابند لچّہ ، آزات لچّہ ،ردانکی لچہ، لکڈ، کسمانک ، پجاّری نبشتانک ،پٹ دپولی نبشتانک ءُ دگہ ھمے ڈولیں ۔بلے اے وھدی منی بُن گپ آئی ءِ یک بلوچی گالے ءُ بس! 
	آئیء بلوچی گال واباز پِر بستگ ،کہ کم وگیش دُرست شریں گال انت، ءُ چرائی ءِ اے بازیں گالانی توکاگچینی گال ھم کمّک نہ انت،کہ آئی ءِ بلوچی شعری کتابءِ چاپ نہ بوُگ ءِ سؤب ء دگہ دگہ لبزانکی تاکانی توکا شِنگ و شانگیں سُورتے ء گِند گ بنت۔بلے اگن آئی ءِ گیچنی گالانی لڑے تیار کنئگ ببیت، تہ آلڑ ءِ توک ء اے گال ھم ھوار بوت کن انت۔( کہ اِدا پہ مثال بس اولی شعر اش دئیگ بُوگا انت)
دلانی مہر ،خیال ءِ طلب ، وفا ءِ چراغ 
ھزار نیمگ ء مئے واھگ ءِ رضاءِ چراغ
کئے ماں ویراناں چراغاں بالیت
دِل گنوکیں کہ شپاں ڈوباریت
عہدانی بیگہہ ء راشپے گوں روچ بیت
تنکد وفا ءِ بانک ءِ نیمون روچ بیت
پہ دِل کہ بام زرانت دیدگاں پہ مہر نگ انت
ھما پہ نام میار انت پہ گشتن ء ننگ انت 
بیا کہ اِستاراں جتگ پھُل ماں شپ ءِ گیوار ء
ماھکان ء اے وتی آپ ءِ رواں شنگینتگ 
ناگت ء مہ کج ءِ دِل موم ببیت، چوش نبیت
پُھل تئی دامن ء وت کئیت و کپیت ، چوش نبیت
عیئد پّمن تئی وش آحت ءِ دمانے تہ نہ اِنت
نوک نوک انت بلے بروانکی کمانے تہ نہ انت
دشمن ءِ ارزانی ء گراں کُت من ء
کافری تژناں مسلماں کُت من ء
دیریں گاھریں زر ء گج ءُ کپ انت
بلے گارانت ھماکہ سدپ انت
زرد ء مہ جیڑ واھگ ءِ اُفّارگ ء شموش 
بچکندگ ءِ گلاں پہ غم ءِ گوارگ ء شموش 
سرپیت کدتئی ورنائی ءِ سحار ءِ پھُل 
چودامن انت ،منی عمر ءِ ہتم وداریں کُل
انگرے بیت آپ انت ، ترو نگلے گواریت، آپ انت
پمّا ہوشامیاں ھرشے کہ جڑ شکیت ،آپ انت
پہ ہوشاماں ترھیت ،بشاّ میں زِردءِ غم جتیں بولان
کپنت بیرو سرپنت دمبال،وسبز یت سُرمگیں بولان
سیہ شپیں زندءِ غم جتیں پاساں ھرکدی
’’ من چراغ جاڑیں شانتگنت گُل بیتہ ودی ‘‘
زندپہ جھڑگ و مرک پہ مودگ ء آسان نبیت
حشکیں نندگ و زالی زار ہاں گُزران نبیت
شیر گ ء شیرکُتگ ، بینگ ء نو کاپ کُتگ
ترانگ ترمپے ء عمر آسری زپتاپ کُتگ
قدح وکیف گوما پھگدیں شاری باتاں
زندبے مرک بباتیں ، ھما باری باتاں 
ماھکانی ء نودے، شپ تہاری ء ترمپے ، روچ ساسرے لوٹیت
زند چو جل ءِ گیابان ، دم پہ دم 
پہ رھگوز مہر ءِ دورے لوٹیت
مک ء رامسک مگش ، جور ء آسمی نہ گُشنت
چراغ ءِ شپ کدگء روچ ءِ حاکمی نہ گُشنت
کجے ماہکاں ، کجا کلکشاں ، نہ دل انت ادا ، نہ بدن تئی 
کدی عہدے ات ،کدے عمرے ات ،نوں من اوھما ،نہ بدن تئی
ھتم پہ کیف ئے زریت مسکاں ، پہ مہلبی دوفش داتہ بامء دل ء نہ منت 	
جہانے ء دات سکین ’’ پادا‘‘ برو،گہیں واجہ ءِ سلام ء دل ء نہ منّت
	چہ عطاشادؔءِ گچینی گالانی توکا یک ھنچیں راستیں گالے ءِ گچین کنئگ بازگران انت ،کہ آچہ دُراھیں گچینی گالاں شرتریں گال ببیت۔چیاکہ چرائی ءِ اے گالاں ھر گال وتی مٹّ وت انت ۔پداھم ،پہ بازاُرتی چارگ ء پد ،من آئی ءِ چرے گالاں یک گالے گچین کُتگ ۔منی نِز ء اے گال چرائی ءِ دُراھیں گچینی گالاں شرتریں گال انت ،چیاکہ ایشی ءِ توک ء چہ درستاں گیشتر شرّی ءُ ازمی سوب مندی گِندگ بیت۔ءُ ھنچو مالوم بیت،گشئے اے گال آئی ءِ سجیّں گالانی مجگ انت ءُ اشی ءِ توکا آئیءِ سجیّں گالانی بنیاتی ھاسیت است انت۔عطاشادؔءِ اے گال آئی ءِ’’بولان ءِ گال‘‘ انت ،کہ چوش انت:۔
پہ ھوشاماں ترھیت،بشاّمیں زردءِ غم جتیں بولان
کپنت بیروسرپنت ومبال ،وسبزیت سرمگیں بولان
سگارءِ حوں چکیں زہ بیت کہ لعلیں رک ، مانایک
ببیت کاڑءِ کہ ڈیہہ ءِ غم ،گُشاں ماسرجمیں بولان
زمین جُنب ءِ حُدابندانت،چو سالی ٹپّی ء نالیت
بنی آدم گشے ، زوراکیانی ،بے وسیں بولان
کپنت واھگ دل ءِ پٹّء ، چوتنّاپیں ڈگارء ترمپ
منی حشکاوگیں زردانت ،منی حشکاوگیں بولان
رگام آحتنت ،شُتنت ، عہدی نہ آحتنت نوبت و باری
وداری کد، دِل ءِ رہ سر ، کدی دلمانگیں بولان
وفا یک ، مہر یک ، ارمانی ئیں دل یک و منزل یک 
پہ تو بھنبھوؔر بات آباد و پہ من محر میں بولان
	لبزانک ءِ توکا دونامداریں لیکہ است۔یکےّ ءِ رُوء ’’ کلم کارء وانوک ءِ ذہنی سندءِ مُتابک ء بنشتہ کنئگ لوٹیت۔‘‘ ءُ دومی ءِ رُو ء ’’ وانوکء کلم کار ءِ ازمی سند ء رسگ لوٹیت ۔‘‘ عطاشادؔ دومی لیکہ ءِ منّوک انت ءُ ھمیشی ءِ متابک ء نبشتہ کنت۔پمیشا آئی ءِ گیشتر گال ءُ لچّہ ھنچو گران انت کہ الادوء پہمگ نہ بنت۔ءُ آہانی ماں دگہ زبانے ء بدل کنئگ چہ پہمگ ء ھم گران تِرانِت۔
	۱۹۹۲ء ء سہ ماہی ادبیات اسلام آباد ءِ نوزدھمی تاکء وھدے آئی ءِ یک لہچّے ءِ اردوبدل ’’جان کنی‘‘ ءِ سرھال ء چاپ وشنگ بوت کہ بدل کنوک ئے امدادنظامی ات ،تہ من ھیران بوتاں کہ امداد نظامی ء عطا شادؔ ءِ اے لّچہ ماں اُردوء چتو ر بدل کُتگ، وھدیکہ آبلوچے نہ انت ءُ نئے ھاسیں بلوچی زانت۔وھدے منی سر کوئٹہ ء کپت ، ءُ یک روچے من گوں دگہ لہتیں ھمراہاں ماں سکریڑیٹ ء آئی ءِ دپتر ء شُتاں ، تہ چرائی ء جُست کُت۔
	’’واجہ عطاشادؔ!تئی یک بلوچی لچّہے ءِ اُردوبدل امداد نظامی ء کُتگ ،کہ ماں ادبیات ء چاپ وشنگ بوتگ۔تئی ھیالء اے اُردوبدل پہ دل شرّ انت، ءُ امدادنظامی اشی ءِ بدل کنئگ ء سوب مندبوتگ۔؟‘‘
	عطاشادؔء یکدم پسّہ دات:’’امدادنظامی واامداد نظامی انت، منی گالءُ لچہاں توھم اُردو ء بدل کُت نہ کنئے کہ وت بلوچے ءِ ، ءُ بلوچی زبانءِ مُکملّیں شاعرےءِ ۔بلکیں راستیں ھبر ھمیش انت کہ وتی بلوچی گال ءُ لچّہاں من وت ھم اُردوء بدل کُت نہ کناں۔‘‘
	چہ ’’ ادارۂ بلوچی’’کوئٹہءِ نیمگا گپتگیں وتی انٹرویویے ء ھم آئی ء اے ھبر منّئتگ ’’ من کوشش کُت کہ وتی ھمے بلوچی شعراں اُردوء مانابکناں ،من کُت نہ کتُ۔‘‘ ۱؂
	آئی ء وتی ہمے بولانءِ گال ماں اُردوء بدل کتگ ،بلے ۵ جنوری ۱۹۹۴ء ء گوں من ،ماں تربتء زبانی وت گشت ئے کہ اے بدل ہچ سوب مندنہ انت۔اشی ءِ اولی شعر چوش انت۔ ؂
جنم جنم کی پیاس بجھائے ،ایک سُلگتی آس ، دل سیلاب طلب بولان ہو جیسے برق گرے ، یاشعلے برسیں ، پھر بھی رہے شاداب، یہ تشنہ کشت طرب بولان ہو جیسے
	دگہ رندے پدامنی سر کوئٹہ ء کپت ءُ من ماہتاک بلوچی کوئٹہ ءِ کارگس ء شُتاں،تہ عطاشاد ؔءُ اعظم دوست پیسرانشتگ اتنت۔دمانے ء رنداعظم دوست ء چہ عطاشادؔء جُست کُت۔
	’’واجہ !تئی یک گالے ءِ اولی شعرایڈول انت کہ: ؂
	شیرگ ء شیر کتگ ،بینگ ء نوکاپ کُتگ
	ترانگ ترمپے ء عمر آسری زپتاپ کُتگ 
’’اداتئی متلب چی انت  آخر توچے گُشئگ لوٹئتگ؟‘‘
	عطاشادؔکمے ھیال ء کپت ءُ پدادرّائینتےء۔
’’راستیں ھبر ھمش انت کہ من وت ھم نزاناں کہ ادامن چے گشئگ لوٹئتگ ۔من شعر ءِ گشئگ ء رند ، وت ھم بے ھیال باں ، کہ من پلاں شعرء چے گشئگ لوٹِتگ ۔وانوک وتی پہم وزانت ءِ متابک ء ھرچ متلبے زور انت ،بزور انت۔‘‘
	پدا اعظم دوست ء وتی پہم و زانت ءِ مُتابک ء کہ شعرءِ متلب بیان کُت، تہ آئی ء پہ گلے سرسُرینت ءُ گشت کہ ’’ ہو ہو ، بس منی متلب ھمے بوتگ‘‘۔
____________________________________
 ۱؂ ماھتاک بلوچی کوئٹہ جون ۱۹۹۰ ء، تاکدیم ۱۹
	چرے حوالہاں مناں ھمے زاھر کنئگی ات کہ عطاشادؔءِ گیشتر پربندھنچو گران انت کہ پربندگ ء رند ،آوت ھم اشاں الکاپیء نئے مانا کت کنتءُ نئے دگہ زبانے ء بدل کُت کنت ،پمیشا اگن من آئی ءِ اے گال ءِ مانا و متلب ء بیان بکنان ءُ وانوکے ءِ دل ء پورھیں گالءِ مانا ومتلب یا شعرءُ بندے ءِ مانا و متلب دگہ وڈ ببنت،تہ اے یک ھیرانی ھبرے نہ بیت۔
	چونائی ء ھم ،لبزانک ءُ شاعری ھنچیں چیزانت ءُ ھنچین وڈاں نبشتہ کنئگ وپربندگ بنت ، کہ آہانی مانا ومتلب ،چہ یکے گیشتر بوت کن انت،تُری آعطاشادؔ ءِ ببنت یا دگہ ھاسیں کلم کاروشاعرے ءِ ءُ یک لبزانکی چیزے ءِ مانا و متلب ھر چُند گیشتر ببنت ، آگیشتر سوب مندزانگ بیت۔ءُ اے ھم یک راستیں ھبرے کہ عطاشادؔماں دنیا ء یکّیں کلم کاروشاعر نہ انت کہ آئی ءِ نبشتانک ءُ پر بند گران انت ، بلکیں دنیا ءِ گیشتر مزنیں کلم کاروشاعرانی گیشتر نبشتانک ءُ پربند گران انت۔چوکہ روسی زبانءِ دوستوفسکی ، جرمن زبان ءِ کافکا، فرانسیسی زبان ءِ سارتر ، انگریزی زبانءِ براؤنگ ،فارسی زبان ءِ حافظ ،اُردوزبان ءِ غالب ؔ ءُ دگہ ھمے ڈولیں۔
	یک شاعرے ءِ ، شاعری ءِ سر ء ، چارو بچار کنئگ ء پیسراے ھبر ءِ زانگ المی انت کہ آشاعرءِ راجی زند، چاگرد، جاور ، طبقہ ، نفسیات ، ءُ ھیال ولیکہ چے بوتگ انت ۔شاعرءِ جند ءِ دل ء داشتگیں مانا و متلبانی زانگ و بیان کنئگ ارزشت وادارانت ۔بلے المّ نہ انت کہ مردم ایوکا شاعرءِ جند ءِ دل ء داشتگیں مانا و متلباں محدود ببیت۔پرچہ کہ چاپ وشنگ بوگارند شعرایو کا شاعرءِ ملکت نہ بیت۔بلکیں شعرءِ ھمراہی ء دُراھیں وانوکانی مِلکت بیت، ءُ وانوکانی اختیار بیت کہ آشعر ءِ یک مانا و متلبے زور انت یا ھزار مانا و متلب البت ھرچ مانا و متلبے کہ زور انت ،آشعر ءِ چپّ(OPPOSITE)مہ بنت، بلکیں گوں شعرء ھم دپ ببنت۔عطاشادؔوتی اے گالءِ توکا چے گُشئگ لوٹیت ۔اے ھبرءِ زانگ و بیان کنئگء ارزشت المّ ء است ،بلے اگن چرائی ءِ جند ءِ مانا ومتلباں ابید ، دگہ گیشتر مانا و متلب درگیجگ و بیان کنئگ ببیت، تہ اے یک شرتریں ھبرے بیت،کہ چریشی ء لبزانک ، شاعری ءُ شرگداری ءِ لوٹ وگزر شرتِر پورہ بنت ،ءُ دُنیاءُ بنی آدم ء گیشتر نپ و پائدہ رسیت۔
	اولی شعر:۔
	پہ ھوشاماں ترھیت ،بشامیں زرد ءِ غم جتیں بولان
	کپنت بیروسر پنت ومبال ،وسبزیت سُر مگیں بولان
	ھاسیں لبزانی مانا:۔
	۱۔ہوشام:۔ ھما تُرندیں تُنّ کہ پہ الادوامروت۔
	۲۔بشام:۔ ھما پد ماں پدا بووکیں ھور کہ چرائی ء آمین بربادبیت۔
	۳۔ترھگ:۔ تاھیر گرگ ، آرام وآسرات ءِ رسگ ۔
	۴۔غم جت:۔ گم ءِ جتگیں ،چہ گماں سربار ، سک گمیگ۔
	۵۔بیر:۔ نپت، گرند، بجلی
	۶دمبال:۔ تُپنگ ،توپک ، سلاہ
	۷:۔ سُرمگ :۔ سیاہ ،سُتکگیں ، سُتکگ وپُر بوتگیں ، سریمگ ، اُرت،
	۸:۔ بولان:۔ بلوچستان ءِ یک تاریخی ڈکے ، بلوچستان ءِ یک ھاسیں کِشکے کہ چہ دروازئی (کولپورءِ نزیکء) بُنگیج بیتءُ تارندعلی (ڈاڈر) ء روت و کُٹیت، بلوچستان ءِ یک ھاسیں کورے کہ چمے کشک ء گوزیت وروت،بلوچستان ءِ یک سب ڈویژنے کہ بُنجاھے مچ انت ءُ دگہ یک ھاسیں میتگے کرتہ انت،‘‘ بولان‘‘ بلوچستانءِ نشانی (SYMBOL)ءِ واستاھم کارمرزبیت، ءُ عہد وزبان ءِ واستا ھم۔بلے عطاشاد ؔء ادا’’بولان‘‘ گیشتر بلوچستانءِ نشانی ءِ واستاکارمرزکُتگ ،ھنچوکہ آئی ء وتی دگہ گالے ء ’’زعمران‘‘ ھم بلوچستانءِ نشانی ءِ واستاکارمرزکتگ۔ ؂
	زروک آپہ وتی سبزگیں ڈگارودوار 
	دلاپ من ، پہ وتی زعمران کہ تنگ اِنت
	تشریح:۔عطاشادؔبلوچستانءِ یک پدمنتگیں ھندتربتءِ یک کسانیں میتگے ءِ نندوک اِنت کہ نام ئے ’’ سِنگانی سر‘‘ اِنت؛آئی ءِ پت ءِ سیادی گوں جہلی طبقہ ء بوتگ ۔عطاشادؔءِ کسانی ءِ دور، ءُ اے گال ءِ پربندفگ ءِ زمانگ ءِ بلوچستان ، تربت ءُ سنگانی سر چہ چہ مرچیگ ء ھم پد منتگ تر بوتگ انت۔بلوچستان کوھنیں دوراں یک پد منتگیں قبیلہی ریاستے بوتگ ، کہ تہی بابرابری ، پُل و پانچ، زوراکی، پادمالی ، جنگ و چوپءُ کُشت و کوشانی آماچ بوتگ۔البت چہ ڈنی ڈیہہ ءُ تاکتانی اثر ء آزات بوتگ۔بلے رنداکم کم ء ڈنی ڈیہہ ءُ تاکتاں آئی ءِ سرء اُرش کتگ ءُ دگہ دگہ دوراں دگہ دگہ ڈیہہ ءُ تاکتانی دست ء شُتگ ءُ سیاسی ، مالی ، چاگردی ءُ ربیدگی پڈاں ایردست بوتگ۔ھرچُند کہ عطاشادؔ ء چہ بازیں کوشستاں ونتگ ءُ مزنیں اپسرے بوتگ ۔ءُ چہ جہلی طبقہ ء دیمروی کُتگ ءُ درنیامی طبقہ ء سر بوتگ ۔بلے چہ وتی وانگ وزانگ ءُ تجربہانی برکت ء رُژن وزانتءِ ھدابُندھم بوتگ ۔پمیشاآئی ء وتی بلوچستان، تربتءُ سنگانی سرءِ پدمنتگی ءُ تہی ءُ ڈنی ایردستی بے ھیال نہ کُتگ انت،بلکیں انگت گیشتر ماراتگ انت۔جاورانی ھمے رُدوم ءِ درگت ء آیک شاعرے جوڈبوتگ۔شاعرچہ سجہیں مردماں ماروک تربیت ءُ ماروکی ءِ سؤب ء ھر شرّ ءُ بد ء چہ دگرء زوت ترماریت ، ءُ شرّ ء دوست داریت ءُ بد ء نادوست۔شر ء ساڑائیتءُ بدء ایر جنت۔ءُ پدا’’شرّیں چیز ءِ ‘‘دوستی ء سند کہ بُرزبوان بیت، گُڈایک وھدے ھنچیں ھم کیت کہ دوستی پہ مہر ء بدل بیت۔وھدے شاعر’’مہر‘‘ کنتءُ مہر ءِ آس ء سُچیت وھاک و پُربیت، گڈا آئی ءِ شاعری پکاّ بیت، بلے ھمے نیام ء آئی ءِ تضاد(CONTRADICTION)گوں بازیں مردم ءُ تاکتے ء بیت۔لہتین ءِ دیم ء آکمتری ماریت ، چہ لہتین ء بباد وارت،لہتین ءِ پادمال بیت۔چریشی ء ابید آچہ وتی دوستدارءِ جند ءِ رُودوم ، مہر ی ءُ نزیکی و دُوری ء وڈ وڈ ء اثر مند بیت۔برے گل بیت ءُ برے گمیگ ، برے وشان بیت ءُ برے زھر وپونزءُ اے دُراھیں تجربہانی وھد ء آباز تکلیپ واذیت ماریت ،بلے چرے تکلیپ واذیتّ ء آئی ء وشی (PLEASURE) ھم رسیت۔
	عطاشادؔوتی گال ءِ اولی شعرء ہمے گُشئگ لوٹیتکہ:
	’’منی دل منی دوستدارءِ واھگانی بُنجاہ انت ۔بلے منی دل ءِ اے واھگ پورہ نہ بوتگ انتءُ مناں وتی دوستدارءِ نیاد، ھمراہی ،وشّی، آسرات ءُ مہر ءِ سوب نسیب نہ بوتگ انت، بلکیں اشانی بدلء من ء گوں جتائی ، گِستائی ، گم ، بے تاھیری ءُ مہر ء ِبے سوبی ء دیم پہ دیم بُوگ کپتگ ۔بلے منی اے ناتوام ءُ بے سوبیں واھگاں نوں ہوشامانی رنگ زرتگ ۔اے واھگ تُرندتر بوتگ انت ، ءُ نوں من پہ وتی دوستدار ءِ نیاد ، ھمراہی ، وشّی ءُ آسراتاں گیشتردلاپاں ءُ چرے دلاپی ء منی دلِ تاھیرگرگ وسارت تر گاانت ۔ھنچو مالوم بیت،گشے منی دل چو’’بلوچستان‘‘ ء انت ، کہ چہ کرناں بیروگرندءُ ٹوپ و تپنگانی آماچ انت ءُ نوں ستکگ وپُربوُگ ءِ سؤب ء یک روچے اشی ءِ پسُگ رُژن وزانت ءِ واؤندبنت، ایشی ءِ جاوراں مارانت، ءُ پداجہ جن انت ءُ وتی بُنکی حقاں گِرانتءُ بلوچستانء سبزوآبادکن انت۔
	مرزاغالبؔءِ اے شعرگوں عطاشادؔءِ بُرزءِ شعرء نزیک انت:
 ؂ 		رنج سے خوگر ہوانسان تو مِٹ جاتاہے رنج
			مشکلیں مجھ پر پڑیں اتنی کہ آساں ہوگئیں 
	پدا ھم ، عطاشاد ءِ ؔ شعروتی مٹّ انت۔
	ءُ سیدظہورشاہ ہاشمی ءِ اے شعر واگوں عطاشادؔءِ شعرء سک نزیک انت:۔ سرپ انت دُمبال زرسوچیں گمانی 
			دوبرتیجارکنت انت زندگانی
	بلے عطاشادؔ ءِ شعرچہ سید ہاشمی ءِ شعرء ھر ھساب ء دیماتر انت۔
دومی شعر:۔		سگارءِ ھوں چکیں زِہ بیت کہ لعلیں رک مانایک
			ببیت کاڑءِ کہ ڈیہہ ءِ غم ، گُشاں ماسرجمیں بولان
ھاسیں لبزانی مان: 		۱۔سگار:۔ زحم 
	۲۔حوں چکیں :۔ حونی ئیں
	۳:۔ لعلیں:۔ لعل رنگیں ،لعل وڈیں ، سہُریں۔
	۴:۔زِہ:۔ دپ، کِرّ ، دوچے۔
	۵۔رکّ:۔ لنٹ ۶۔ کاڑ:۔ جنک ، دوستدار۔
تشریح:۔ صوفی ازم ءِ مُتابکء عشق ءِ دوتہرانت ۔یکےّ عشق مجازی انت ءُ دومی عشقِ حقیقی۔ھکیکت ء عشق ءِ اے دویئں تہریکیں درچک ءِ دوشاہ انت کہ درجہ اش جہل تِر ءُ بُسترانت۔عشق مجازی، عشق حقیقی ءِ درجہ ء سر بوُگ ءِ پدا نک انت ھنچو کہ مولاناجامی گپشیت:
	؂ متاب از عشق او گرچہ مجازی است 
	 کہ آ ن بہر حقیقت کار سازی است
	(چہ عشق ء پہریز مکن، تُری آمجازی ببیت ، چیاکہ چریشی ء ھکیکت ءِ دومی منزل ءِ راہ پچ بیت۔)
	بازمردمء عشقِ مجازی نفسی واھگانی جبزگ یا فردءِ شخصی مہر لیکئتگ ۔ایشی ءِ سؤب چہ عشقِ مجازی ء نزانتکاری بوتگ ۔عشق مجازی ءِ سہ ھاسیں درجہ انت۔
۱؛دوستدارءِ مہر ۲۔قوم ءُ وتن ءِ مہر ۳۔سجہیّں بنی آدم ءِ مہر۔
چہرے سہ ئیں درجہاں مردم پیس پیسراولی درجہ ء بیت،پداچہ اولی درجہ ء دومی درجہ ء روت ، ءُ چہ دومی درجہ ء سیمی درجہ ء رسیت۔
	عشق حقیقی حُدا ءِ مہر ء گُش انت ۔چونائی ء وامُلاّ ، صوفی ،پیر،سادھو ،سنت،یوگی،پادری ،ءُ راہب ، سجہّ عشقِ حقیقی ءِ دعوی ء کن انت۔بلے ھکیکت ء پریشی ء مزنیں جہد وجپائے لوٹیت پریشی ء معرفت ءِ درجہ ء رسگ لوٹیت ۔ءُ پہ معرفت ءِ درجہ ءِ رسگ ء چہ دوکیفیتاں گوزگ لوٹیت۔اولی وتی نیست یا بیگواہ کنئگ ، ءُ دومی وتی است یا شوھاز کنئگ۔
	چہ صوجی ازم ء ابید مُلاّ ازم ءِ لہتیں پکری درس جاہ(SCHOOLS OF THOUGHT)ھم عشق مجازی ءُ عشق حقیقی ء منّ انت۔بلے آعشق مجازی ایوکا دوستدار یا فرد ءِ مہر ء گُش انت۔اِشی ءِ توکا قوم ءُ وتن ءِ مہر ءُ سجہیں بنی آدم ءِ مہر ء ھوار نہ کن انت۔
	عطاشاد ؔ ءِ چرے دومی شعر ء مالوم بیت کہ آھم شعوری یا غیرشعوری سورت ء چہ صوفی ازم ء، چہ عشق مجازی ءُ عشق حقیقی ءِ اے لیکہ ء،یا کم چہ کم ء چہ عشق ءِ مجازی ءِ سہ ئیں درجہاں اثر مند انت آماں وتی دومی شعر ء گُشیت کہ ’’مئے واستا دوستدار ءِ سُہریں لُنٹ ءُ زحم ءِ سُہریں دپءِ مانا یک انت۔دوستدارءِ گم ءُ ڈیہہ ءِ گم یک انت۔مئے دلء گشئے اے دُرست چو بلوچستان ء انت ۔چیاکہ مامہر ءُ گم ء چہ دوستدار ء بُنگیج کنیں ۔ءُ وھدے مئے دوستدارءِ مہر ءُ گم پکاّبنت ءُ یک ھاسیں سندے ء رسنت ،گُڈا ماچہ دوستدارءِ مہرءُ گم ءِ درجہ ء بُستر روئین ءُ وتی ڈیہہ بلوچستان ءِ مہر ءُ گم ءِ درجہ ء رسیں ۔ءُ سِلاہاں زورین ءُ بلوچستان ءِ آزاتی، وشحالی ءُ دیمروی ءِ واستا جُہدوکو شست کنیں۔
	فیض احمدفیضؔ ء ھم چوشیں بُن گپاّنی سرء وتی ھیال ولیکہ درشان کُتگ انت۔چوکہ : ؂
		او ربھی دُکھ ہیں زمانے میں محبت کے سوا
		راحتیں اور بھی ہیں وصل کی راحت کے سوا
	بلے آمانا داری ءُ شائیگانی کہ عطاشادءِ ؔ شعرء گندگ بیت، آفیض ءِؔ اے بنداں کُجا گِندگ بیت؟ عطاشادؔ دوستدار ءِ مہر ءُ گم ، ءُ وتن ءِ مہر ءُ گم ء چہ یکےّ دومی ء جتا نہ کنت ءُ نچاریت، بلکیں دوستدارءِ مہر ءُ گم ، ءُ وتن ءِ مہرءُ گم ء ،گوں یکّے دومی ء ھور ءُ یک کنت ءُ چاریت بلے فیضؔ دوستدارءِ مہر ءُ گم ،ءُ وتن ءِ مہر ءُ گم ء ،چہ یکّے دومی ء جتا کنت ءُ چاریت۔
	بشیربیدارؔ ء ھم ھمے ڈولیں شعرے پربستگ چوکہ:
	؂	من پہ گوربام ء چو سالی دلاپاں کہ ،
		تئی انار کانی سُہری ءِ رنگ انت
	بلے کُجا عطاشادؔ ءِ شعرءُ کجُا بشیر بیدارؔ ءِ شعر؟
	سیمی شعر:۔ زمین جُنب ءِ حُدابُندانت ،چوساٹپّی ء نالیت
			بنی آدم گُشئے ،زورا کیانی ، بے وسیں بولان
ھاسیں لبزانی مانا: ۱۔زمین جُنب: زمین چنڈ
۲۔سالی ٹپّی : کوھنیں ٹپی کہ انگت دُراہ نہ بوتگ۔
تشریح۔ بنی آدم چہ پیدا بوگ ءِ وھد ء بگرتا روچِ مرچیگ ء یڈولء مادی ءُ پگری پڈاں ایر دست ءُ پدمنتگ انت۔اے پـڈانی آزاتی ءُ دیمروءِ وشّیں واب ء گندگاانتءُ پرے واب ءِ مانا ء جہد و کوشست ھم کنئگء انت۔اے واب ءُ جہد وکوشستانی آسرء زاھری بلدلی سدلی بازاتکگ ، سائنس ءُ ٹیکنالوجی ء بازیمروی کُتگ ، بنی آدم ءِ رُژن وزانت ھم بازودّاتگ، بلے تنی وھدی آمنزل نیئتکگ کہ بنی آدم ئے رھچار انت ، ءُ نئے پرے زوتاں آمنزل ءِ آھگ ءِ ھاسیں اُمیّتے گندگ بیت۔بلکیں ھروڈیں دیمروی ء رندھم، بنی آدم مرچی مادی ءُ پگری پڈاں گیشتر بندیگ بوتگ ۔آمادی ذلورتانی واستا گیشتر پریشاں انت ءُ اگن جاگہے ء مادی ذلورت ئے پورہ انت ،تہ چہ ذہنی سکون ءُ آرام و آسراتء زبہراِنت۔چونائی ء واسجیّں دُنیا ءِ گیشتر قوم ءُ مہلوکات ءِ ڈنی جاور ۱؂ ءُ تہی ۲؂ جاور ھراب انت ،بلے سیمی دُنیا ءِ قوم ءُ مہلوکات ءِ اے جاور گندہ تر ھراب انت۔
	عطاشادؔ یک زانت کار ءُ ماروکیں شاعرے ۔آچہ بنی آدم ءِ جاوراں سر پد اِنت ءُ آہاں ماریت۔پمیشا آپہ دل پدردی گُشیت کہ:
	’’بنی آدم چہ سدہاں سالءُ ھزاراں عمر ء زلم وزوراکی، تباہی و بربادی،رنج و مصیبت ،تنگی وزبہری ءُ بے سوبیانی آماچ اِنت۔ایس ٹی آر(SCIENTIFIC AND TECHNOLOGICAL REOLUTION)ءِ مرچیگیں دورء ھم ، کہ رنگارنگیں ایجادءُ انکشاف بوتگ ، اے جاورانی توکا ہچ بُنیاتی بدلی سدلی نیئتکگ ، بلکیں اے جاور بلوچستان ءِ جاورانی ڈول ء نوں سک ھراب بوتگ انت ، ءُ بنی آدم وتی اے سکیّں ھرابیں جاورانی دیم ء چو بلوچستانء پہک بے وس بوتگ ۔
___________________________________
	۱؂	OBJECTIVE CONDITIONS
	۲؂	SUBJECTIVE CONDITIONS
	عطاشادؔ وتی اے شعر ءِ توکاچونائی ء وادُنیا ءِ گیشترقوم ءُ مہلوکات ءِ نیمگااشارہ کنئگء انت، بلے زیات سیمی دُنیاءِ قوم ءُ مہلوکات ءِ نیمگا ءُ ھاسیں سوُرت ء بلوچ قوم ءُ مہلوکات ءِ نیمگا کہ چہ دنیا ءِ پد منتگ تریں قوم ءُ مہلوکات ء ھوارانتء اشارہ کنان ء ، اشانی جاوراں سک ھراب لیکگاانت ۔نامداریں مئیل’’ میلاریت‘‘(MELIORISM)۱؂ ءِ رُوء: ’’دنیا نئے سک ھراب انت ءُ نئے سکّ شرّ بلکیں اِدا ھرابی ءُ شری ھمراہ انت ۔ءُ کم ءُ گیش بوت کن انت۔ءُ اگن انسان کوشست بکنت ، تہ دُنیا ء گہترکُت کنت۔‘‘
	مُراد ساحر گُشیت:
		؂ گپت زمین جُنبے ء دنیا ، کہ پدا 
		ھر گور ء زاری ءُ آہ پیدا ک انت
	ساحر ءِ شعر بُن گپّی سورت ء چہ شادؔ ءِ شعر ء سُست تِرنہ انت۔بلے ازمی ءُ جمالیاتی سُورت ء آئی ءِ مٹّ نہ انت۔	
	ءُ شیلی گریبانی بدحالی ءُ پادمالی ءِ سر ء نہ دشّی درشان کنت ءُ گُشیت:
WHOSE LIFE IS MISERY AND FEAR AND CARE WHO THE MORN WAKENS TO FRUITLESS TOIL WHO HEARS HIS FAMISHED OPPESPRINGS, SCREAM
____________________________________
 ۱؂ اے اصلاح اولی رندا انگریز جنین آدمیں ناول نویس جارج ایلیٹ ء کارمرزکُتگ ات، کہ چہ رجایئت (optimism) ءُ قنوطیت (pessimsm)ھردُکاں جتا انت۔
	( آئی ءِ زندمصیبت ، تُرس ءُ گمانی دوارجاہ انت 
	آسباہ ء مہلہ پہ بے نپیں کارو محنت ء پاد کیت
	آوتی شدیکیں چُکّ ءِ پُردردیں چیہالاں اشکُنت) 
شیلی ءِ لچّہ ءِ اے چُنڈ ھم بُن گپّی ءُ لیکہی سوُرت ء چہ شادؔ ءِ شعرء پدا تِر نہ انت،بلے ازمی ءُ جمالیاتی سورت ء باز پدا ترِانت۔
	چارمی شعر:۔ کپنت واھگ دِل ءِ پٹ ء ، چوتُناّپیں ڈگار ء ترمپ 
		منی حشکا وگیں زردانت ، منی حشکا وگیں بولان
ھاسیں لبزانی مانا:۔ تُناّپ : تُنّیگ ، حُشک 
۲۔ حشکاوگ:۔ حُشک ، بے آپ ، تاہاپ، آزماں گند
۳؛ زرد:۔ باتن ، دِل
تشریح :۔ مادی پلسپہ ءُ سائنس ءِ مُتابک ء ھر ھما چیز کہ انسان دماغ ءِ تہا بیت، شعور یا روح ءِ بہر زانگ بیت۔شعوری یا روحانی چیزانی توکاھیال، لیکہ ، جبزگ ، واھگ ،مارگ ، ارادہ ، درد ءُ دگہ ھمے ڈولیں چیزھوار انت۔تصورّی پلسپہ ء اے دوبہر ء کُتگ ۔بزاں تہی شعور ءُ ڈنّی شعور ۔تہی شعور انسانی شعورء گُشئگ بیت۔اے وڈیں شعور ءِ استی ء ، ابید چہ تصورایتء ، مادیت ءُ سائنس ھم منّ انت۔ڈنی شعور، فوق الفطری تاکتانی شعورء گُشنت ۔اے شعور ءِ منوک تصوریت ءُ دین انت۔تصوریت ءِ ،معروضی تصوریت نامیں براگءُ دین اشی ء را باز ارزشت دی انت ۔بلے مادیت ءُ سائنس ءِ متابک ء ڈنّی شعور ہچ وجودنداریت ، بلکیں اے وت تہی شعور ءِ پیداوارانت۔
	پاولوف نامیں سائنس زانتے ء گُشتگ کہ دماغ پیانوے نہ انت کہ چرائی ء ماوتی واھگ ءِ پدا ھرڈولیں ساز یا زیمل کشئت بکنیں ۔بلکیں اے گوں انسان ءِ مادی چاگردء بندوک انت ، ءُ چمے چاگردءِ اثر ء کارکنت۔ڈنی چیزانی اثر ءِ سؤب ء گندگ ، اشکنئگ ،مارگ ، بوچنئگ ءُ چشگ ءِ حِس ، اعضاہانی کُمک ء دماغ ءِ سربری بہر سری برم(CEREBRUM)ء روانت ءُ آئی ءِ سر ء جبزہ ،ھیال ءُ مارگانی دگہ دگہ شگل ودی کن انت۔ءُ اے دراھیں شگل شعور گشئگ بنت کہ دماغ ءِ ھاسیت انت۔
	واھگ ھکیکت ء دل ءِ پٹ ء نہ کپ انت ۔چیاکہ دل پمپ ءِ ڈولیں یک ھنچیں اعضائے کہ ھر وھد ء نزّکیت ءُ پرہ روت ۔ءُ چریشی ءِ سؤب ء حون حرکت ء کیت ، ساپ بیت ءُ سجہیّں بدن ء دورہ کنت۔بلے وھدی زمانگ ء علم و سائنس سک پد منتگ بوتگ انت ،تہ مہلوک ءِ ھیال ھمے بوتگ کہ جبزہ ،ھیال ءُ مارگ ءِ ڈولیں سجہیّں چیزانی بُنزہ بُنجاہ دِل انت۔چماکوھنیں زمانگ ءِ اثرء ردِی گپّ ورپ ءُ لبزانک و شاعری ءِ توکا انگت دل جبزہ، ھیال ءُ مارگانی بُنزہ و بُنجاہ زانگ بیت۔
	عطاشادؔوتی اے چارمی شعر ء گُشیت کہ :
	’’چہ منی دلء وڈوڈیں واھگ ودی بنت ،بلے پداماں حُشکیں دل ء یکدم ھنچو گار بنت ،چوکہ حُشک و تُنّیگیں ڈگار ء ترمپ گوں رچگ ء ایر روانت و بیگواہ بنت۔منی حُشکیں دل چوحُشکیں بلوچستانء انت کہ چہ کرناں حُشک انت ءُ پرائی ءِ آزاتی ، وشحالی ءُ دیمروی ء بازیں واھگے درشان کنئگ بوتگ ، بلے اے دُراھیں واھگ بے سروشاہ ءِ کشئگ وھاسیں منزلے ءِ رسگ ء بلوچستان ءِ حُشکیں پٹاّں کپتگ انت ءُ بے نام و نشان بوتگ انت ۔
	عبدالمجید گوادری گُشیت:
		ما منزل ء چوں سربیئں راہ گار کتگ چہ بندرء
		راج بے وس ءُ ملک بے سر انت بستگ درد ءِ جمبرء
	مجید ءِ شعر بُن گّپی سُورت ء چہ شاد ؔ ءِ شعر ء نزور تِر نہ انت ۔بلے ازمی ءُ جمالیاتی سورت ء باز نزور ترِاِنت	
	پنچمی شعر: رگام آحتنت ،شُتنت ، عہدی نہ آحتنت نوبت و باری 
			وداری کد ، دِل ءِ رہ سر ، کدی لمانگیں بولان
	ھاسیں لبزانی مانا: ۱۔ رگام :۔ ترندیں ھور ، درد
		 ۲۔ وداری : ۔ ودارکنوک ، اُمیت وار ، دلمانگ ، رھچار۔ 
		۳۔کد:۔ کدی ، چہ کدین ء۔
		۴۔ رھسر:۔ راہ ءِ سر ء ، راہ ، کِشک ۔
		۵؛دلمانگ :۔ اُمّیت وار ، رھچار۔
تشریح :۔دُنیا اُمّیت ءِ سرء زندگ انت ۔بنی آدم وتی بورھیں زندء سوب ءُ وشیّ ءِ اُمّیت واربیت۔پمے سوب ءُ وشّی ءِ اُمیّت ء آوڈوڈیں بباد ءُ گم سگیّت ءُ بازجہد وکوشست کنت۔برے برے آئی ءِ ؂؂؂؂؂؂مراد سرجم بنت ءُ بازبراں نا توام بنت۔ءُ مُرادانی ناتوامی ءِ سُورت ء آبازبِراں دلپروش یکیم بیت۔بلے بازبراں آئی ءِ دلمانگی نہ کُٹّیت۔
	عطاشادؔ وتی اے پنچمی شعرء گُشیت کہ:
	’’ تُرندیں ھوراں گورت وشُت انت،اے نیام ء بازیں موسمے اتک وشُت۔ءُ سر زاھرء گم و پریشانیانی دور گوست۔بلے اپسوز کہ وھدی وشیّں نوبت و باری پدا نیئتگ انت۔دل ءِ رھسرباریں چہ کدین ء یڈّولء پہ بے تاھیر ی دوستدار ءِ رھچار اِنت، کہ کدین ببیت دوستدار ماں دل ءِ اے رھسرء وتی پاداں ایربکنت۔بلے دوستدار ء زانا آھگی نہ ات کہ انچور ھچاری ء پدھم ، انگت نئیتکگ ۔پداھم ، پریشی ء دل نااُمّیت نہ اِنت ،بلکیں انگت اُمیّت واراِنت۔منی دل گُشئے زانا بلوچستان اِنت کہ چہ کرناں زبہری ءُ پدمنتگی ءِ آماچ اِنت، بلے پہ وشیّں دورءُ باریگاں آئی ءِ دلمانگی انگت نہ کُٹیّت ۔‘‘
	جی آرمُلاّ گُشیت:۔
	؂ رون ءُ آدروبیتگ انت دیر انت منی باگ و بھار
	چے کناں بشّی رگام ءُ شنز ءُ گوار ءُ گرندگاں
	جی آرمُلاءِ شعرءِ بُن گپ گوں عطاشادؔ ءِ شعر ءِ بُن گپ ء نزیک مالوم بیت ، بلے عطاشادؔءِ شعرءِ جمالیاتی ھاسیت ءُ ازمی سوب مندی جتایئں بستار دارانت۔	
ششمی شعر:۔ وفا یک ، مہر یک ،ارمانی ئیں دل یک و منزل یک	
		 پہ تو بھنبھور بات آبادو پہ من محر میں بولان
	ھاسیں لبزانی مانا:۔ ۱؛بھنبھور:۔ سندھ ءِ کوھنیں شہر ے بوتگ، سندھ ءِ نشانی۔
	۲۔محرم:۔ رازدار ، ھمراز ، ھنچیں نزیکیں سیادءُ وارث، کہ گوں آئی ء نکاح جائزمبیت، دوستگیں ، ماتیں۔
تشریح:۔ بلوچستان ء بازیں عشقی داستانے پیداک بوتگ۔ چوکہ سسّی پُنّوں، حانی و شئے مُرید، شہدار ومہناز ، بیبگر وگراناز ، دوستین وشیرین ،حمّل و ماگنج، کیّاو سدو، مست و سمّو ، عزّت و مہر ک ،دربیش وبیگم ء دگہ بازینئے۔بلے لہتیں عشقی داستان ھنچین انت کہ آہانی سیادی ایوکاگوں بلوچستان ء نہ بوتگ۔چرے ڈولیں عشقی داستاناں یکے سسّی پنوّں ءِ داستان انت ، کہ گوں سندھ ءُ بوچستان ھردُکاں سیادی داریت۔
	اے عشقی داستان سیزدھمی عیسوی کرنء گوستگ سسّی اسل ء نانیا(نایؤں) نامیں برھمن ھندوئے ءِ چُک ات،کہ چہ سندھ ءِ کورء دراتکگیں جو’’ بھانبر‘‘ ءِ کِرّ ء نندوک ات ءُ مستریں مندر ءِ پجاری ات۔ءُ زال ءِ نام ئے مُندری ات۔ مردءُ زال ء عزّت ءُ دولت ھردُک است ات۔بلے چُکّ نیست ات دیروزیرء کہ چُکّ ئے بوت ، تہ آجنکے ات۔ءُ نجومیاں پال جت ءُ گُشت کہ اے جنک وہدے مزن بیت ،گڈا سورئے گوں مسلمانیں ورنائے ء بیت۔ءُ اے ھبر برھمن نانیاء وتی مرتبہ ءِ واستاشر نہ زانت۔پمیشا لوٹئتے کہ چُکّ ء بُکشیت ۔بلے وھدے زال ء باز منّئت وزاری کُت، گُڈا آئی ء کُشئگ ءِ بدل ء دار ءِ پیتی ئے ء کُت ءُ سندھ ءِ کور ء چگل دات۔پیتی پہ ترپلّی روان بوت ءُ بھمبور ءِ نزیک ء دھوبی گھاٹ ء سر بوت۔اوداگُد شوداں گپت ءُ وتی کماش لالامحمد ءِ گور ء بُرت ۔لالامحمد کہ پیتی پچ کُت ءُ جنیں چُک دیست، تہ گل بوت ءُ پیتی یے زُرت ءُ لوگ ء شُت۔ لالا محمد ء آئی ءِ زال ء چُک نیست ات۔ پمیشا آہاں آجنین چُک ءِ نام پہ دوستی ’’سسی‘‘ کُت کہ سندھی ء مانائے ’’ماہ‘‘ انت ، ءُ پہ دوستی رودینت و مزن کُت۔ بالگ بوگا ء رند سسی سکیں شررنگیں کاڑے بوت، پمیشا باز ء گواجاربرت، بلے آئی ء کسی گواجار قبول نہ کُت۔ چیاکہ آئی ء واب دیستگ ات کہ آئی ءِ دوستدار چہ کیچ ء کیت ءُ گوں آئی ء سُور کنت، ہمے نیام ء کیچ مکران ءِ حاکم میر حالی ہوت ءِ مستریں مردیں چُک پنوں مزن بوتگ ات۔ یک روچے دربار ءِ وھد ء میر عالی ہوت ء آئی ءِ سورءِ سلاہ دات، تہ آئی ء گُشت کہ مناں پہ سُور ء کن وکانے نیست، بلے منی مٹ ء دربگیج اِت۔ مکران ء منی مٹیگیں جنک دست نہ کپیت، پمیشا چہ دُوریں ھند وڈیہاں منی مٹّ ء دربگیج اِت۔ آئی ءِ پت پرے ھبر ء حیران و پریشان بوت، بلے درباری وکیل ء گشت کہ اگن گوں من لہتیں اپس سوار ھمراہ کنئگ ببیت۔ تہ من دُوریں ھند ءُ ڈیہاں روان ءُ میر پنوں ءِ مٹ ء شوہاز کناں۔ میر عالی ءِ حکم ءِ پدا آئی ء سداپس سوار دئیگ بوت۔ اپس سوارانی ھمراہی ء آئی ء بازیں ھند ءُ ڈیہے گولئت بلے ٓآسرکہ سندھ ءِ شہر بھمپور ء ماہیں سسّی ئے دیست۔ شُت ءُ آئی ءِ ھال ئے میر عالی ءُ پنوں ء دات۔ پُنّوں ء بھمبور ء شت ءُ گوں سسی ء سورکت ءُ ھمودا جہ منند بوت۔ وھدے دیر گوست ءُ کیچ ء واترے نہ کُت، گڈا پت ءِ حکم ءِ سرا دومیءُ سیمی برات چُنر ءُ نوت بھمپور ء شت انت، شپ ء آئے بے ہوش کت، اُشتر ءِ سرء تنچئتءُ کیچ ء رہ گپت انت۔ سباہ ءِ سرء کہ سسی ء پنوں نہ دیست، تہ آپہ گنوکی دیم پہ کیچ ء رہ گپت۔ شاہ بلاول ءُ اوتھل ءِ نیامی جنگل ء یک شپانکے ء آپہ بدی چاراِت ، گڈا آئی ء چہ حُدا ء مدت ءِ دُعا لوٹئت۔ پرے ھبر ء زمین ترکئت۔ آئی ء شُگرئے گپت ءُ ماں ترک ء دور کُت۔ پدا ترک پیسری ڈؤل ء بند بوت۔ دومی نیمگا پنّوں ہوش ء اتک ءُ زورے جت ءُ وتارا چہ براتانی دستءِ لگوشت ءُ دیم پہ بھمبور ء واترئے کت۔ وھدے سسی ءِ ماں زمین ءِ ترک ء دور کنئگ ءِ جاگہ ء رست ءُ شپانکے ء چیزے ءِ پٹئگ ء دیست، تہ آئی ء چہ شپانک ء جُست کت۔ چہ شپانک ءِ ھبراں آسدک بوت، کہ آئی جنین سسی بوتگ کہ ترکّ ء دورئے کتگ ءُ ساہے داتگ۔ آئی ء ھم چہ حُدا ء دعا لوٹت کہ آئی ء گوں آئی ءِ سسّی دوچار بگیجیت۔ زمین چما جاگہہ ء پداترکئت ءُ پنوں ء ھم ماں ترکّ ء دور کت ءُ ھردک پہ ابد یکجاہ بوت انت۔ شپانک ء دوقبر جوڑ کُت کہ چما وھد ء مہلوک ءِ زیارت انت۔ 
	عطاشاد وتی اے ششمی شعرء ’’سسّی پنّوں‘‘ ءِ ھمے عشقی داستان ءِ نیمگا اشارہ کنت ءُ گوں پنّوں ء گشیت کہ : 
	’’منی ءُ تئی وفایک انت، مہر یک انت، اپسوزیگیں دل یک انت ءُ منزل ھم یک انت۔ تئی منزل ہم دوستدار ءِ نیاد بوتگ ءُ منی منزل ہم دوستدار ءِ نیاد انت۔ بلے اگن منی ءُ تئی نیام ء پرکے است، تہ بس ہمیش انت کہ تئی نیاد ءِ سؤب بھمبور یاسندھ بوتگ، چیاکہ تئی دوستدار ءِ سیادی گوں سندھ ءِ شہر بھمبور ء بوتگ، وھدیکہ منی نیاد ءِ سؤب زداریں بولان یا بلوچستان انت، چیاکہ منی دوستدار ءِ سیادی گوں بولان یا بلوچستان ء انت۔ دومی بند ء عطاشاد گوں پنوں ء ہم چوں گشئگ لوٹیت کہ توئے پنّوں ء پہ وتی دوستدار سسّی ءِ حاترا وتی جند ءِ وتن یلہ دات ءُ سندھ ء شُت و نشتے ءُ چہ بلوچستان ءِ نپ ءُ پائدگاں سندھ ءِ نپ ءُ پائدگ دوسترداشت انت۔ بلے من عطاشاد چوش نہ کنگاہاں۔ من دوستدار ہم وتی وطن ءِ دوست کتگ ءُ وتی وتن ءِ نپ و پائدہانی دوستردارگ ءِ حاترا وتی وتن بلوچستان ء نشتگاں ءُ وتی ماتیں وتن بلوچستان ءِ آبادی ، وشحالی ءُ دیمروی ءِ لوٹوکاں ۔ مبارک قاضی گشیت: 
سُرمگیں بولان! مہران ء اوں آسے بُن اِنت 
من نزاناں بزّگیں سندھ ء بچاراں یا ترا 
	لیکہی سُورت ء قاضی ءِ شعر چہ عطا شاد ءِ شعر ء دیما ترانت۔ بلے آ جمالیاتی رنگ ء مارگ کہ عطا ءِ شعر ء گندگ بنت، قاضی ءِ شعر ء گندگ نہ بنت۔ 
	کریم دشتی، عطاشاد ءِ چرے گال ء بازاثر مند ات۔ ءُ چمے گال ءِ اثر ء وت ہمے ڈولیں گالے پربستے کہ ہمے گال ءِ ڈؤل ء ردیف ئے۔ ’’بولان ‘‘ اِنت۔ ءُ ایڈول انت: 
جورجوابانی دل زریت بولان
چوکہ گوں بیراں سمبریت بولان 
دل چشیں نیست انت کہ گدارکے 
سنگل ء گندیت ومبیت بولان
دوست پہ دوست ءِ دوستی ء کہ دِل 
شدرک وشاری ءِ کپیت بولان 
چُکّ وتی ماتانی دل ءِ بہر انت 
بے بلوچستان ء نہ بیت بولان 
من تئی گپ ء گوں کس ء نہ کناں 
ھرکس ء کہ زانت کپیت بولان 
من ترا گُشتہ کہ کریم دشتی 
زندگ انت کجّیت ومریت بولان 
	بلے عطاشاد ءِ بولان ءِ گال ءُ کریم دشتی ءِ بولان ءِ گال ءِ نیام ء امنچو پرک است، امنچو کہ کساں سال ءُ براہ داریں مات ءُ شیر مچیں جنیں چُک ءِ نیام ء بیت۔ ءُ کریم دشتی ء وت ہم عطاشاد ءِ گال ءِ دیم ء وتی گال ھاسیں ارزشت نہ داتگ۔ 
	عطاشاد ءِ اے گال ءِ توکابازیں شری ئے گندگ بیت۔ ءُ ُ چرے بازیں شریاں یکّے اشی ءِ رنگارنگی انت۔ 
	گال یاغزل ءِ بنگیج چہ عربی شاعری ء بوتگ۔ چہ عربی ء ماں فارسی ء اتکگ، ءُ چہ فارسی ء رند، گڈا ایدگہ رودراتکی ءُ روایرشتی زباناں رواج گپتگ۔ اشی ءِ اصطلاحی مانا گوں جنین آدمانی شررنگی ءُ مہرو دوستی ءِ بابت ء گپ و رپ کنئگ انت۔ بندات ء اے ’’مسلسل غزل‘‘ ءِ شکل ء بوتگ۔ ءُ بس شررنگی ءُ مہرودوستی ءِ بُن گپاں محدود بوتگ۔ بلے فارسی ءِ مزن نامیں شاعر حافظ شیرازی ء ’’غیر مسلسل غزل‘‘ ءِ بُن حشت ایر کت۔ اشی ءِ بُن گپ گیشتر کت انت ءُ شررنگی ءُ مہرودوستی ءِ بُن گپانی ھمراہی ء پلسپہ ، اخلاقیات، تصوف ءُ شراب نوشی ءِ وڈ وڈیں ھیال ایشی ءِ توکا پیش کُت۔ ءُ چرے ھبر ء رندگال ءِ کینوس ھنچو پراہ و شائیگان بوت کہ اشی ءِ توکا دنیا ءِ ھرتہر ءِ بُن گپ آرگ بوت۔ چوکہ ،سیاسیات، معاشیات، نفسیات، حیاتیات، دین ءُ دگہ ڈؤلیں۔ 
	’’مسلسل غزل‘‘ سراتاپادء یک لچہے مالوم بیت کہ آئی ءِ توکا دوستدار ءِ رنگ ودروشم ، قدوبالاد، نیاد ءُ جتائی ءِ قصّہ ،دلچسپیں مہری سرگوئست یا دگہ ہمے وڈیں چیزبیان کنئگ بنت۔ وھدیکہ ’’غیر مسلسل غزل‘‘ ءِ ھر شعریک کسانیں لچہے ءِ شگل ء بیت۔ غزل ءِ ھمنچک شعرببنت ھمنچک کسانیں لچہ بنت پمیشا ھرغیر مسلسل غزل رنگ رنگ ءِ کسانیں لچہانی گرنچے بیت۔ 
	ءُ عطاشادءِ اے گال ءِ یک مزنیں شری ئے ہمیش انت کہ اے یکیں وھد ء یک مسلسل غزلے ہم گندگا کیت ءُ یک غیر مسلسل غزلے ہم۔ مسلسل غزل ءِ بستار ء اے بس یک کائدھیں لچہے گندگا کیت کہ اشی ءِ یک بنجاہی حیالے درگیجگ بیت ءُ آبنجاہی ھیال ایش بوت کنت کہ ’’من پہ وتی دوستداریں کاڑ ءُ ماتیں وتن ھردوکاں یک وڈ ء دلاپاں، تنی وھدی اے ھردُک چہ منی دست ء درانت، بلے پرے حبر ء من ناامیت نہاں، بلکیں اُمیت واراں، ءُ پرے دوئینانی دستء آرگ ءِ ھاترا پہ ھروڑیں قربانی ء تیاراں۔‘‘ وھدیکہ غیر مسلسل غزل ءِ بستار ء اے شش کسانیں لچہانی گرنچے گندگا کیت کہ اشی ءِ شش بنجاھی ھیال انت ءُ آششیں بنجاہی ھیال بُرز ء ششیں شعرانی تشریحانی سورت ء بیان کنئگ بوتگ انت ءُ گوں وڈ وڈیں بُن گپاں سیادی دارنت، چوکہ دوستدار ءِ واھگ، نیاد، ہمراہی، وشی، آسرات، مہر ءِ سوب، جتائی، گستائی، گم، بے تاھیری، مہر ءِ بے سوبی، ہوشام، دلاپی، تاھیر، ڈیہہ ءِ پادمالی،زوراکانی زوراکی ، مہلوک ءِ بُنکی حق، عشق مجازی، دوستدار ءِ گم، ڈیہہ ءِ گم، آشوپی جہد، ڈیہہ ءِ آزاتی ،وشحالی ءُ دیمروی، بنی آدم ءِ ایردستی ءُ پد منتگی ، بنی آدم ءِ آزاتی ءُ دیمروی، آزاتی ءُ دیمروی ءِ واستا بنی آدم ءِ رھچاری، ڈیہہ ءِ ویرندگانی، چہ دوستدار ءُ ڈیہہ ءِ زبہریاں دلپدردی، دوستدار ءِ رسگ ءِ اُمیت، ڈیہہ ءِ آزاتی ، دُنیا ءِ وشحالی ءُ دیمروی ءِ اُمیت ءُ دگہ ہمے ڈولیں۔ 
	کریم دشتی ء ھم عطاشاد ءِ یک دگہ گالے ءِ بابت ء ھمے ڈؤلیں ھیالے گوں کمک لبزاں درشان کتگ۔ گال ءِ اولی شعرایش اِنت: 
نیم شپی پاساں ماں دل ء اومان کناں 
بے ترھیں دردان ء مزن جی جان کناں 
	ءُ کریم دشتی ءِ ھیال ایڈول انت: 
	’’…………اگن چو بچارے تہ ہریک شعرے ءِ تہا جتائیں ودگہ حبر ءِ گوشگ بیتہ۔ بلے چونظم ءِ وڑء (وحدت تاثر) ءِ رسیت۔ گشے یکیں گپ ء وڑ وڑ ء جنت۔ مطلب و حبرئے یک انت۔‘‘ ۱؂
	چہ ’’ادارہ بلوچی ‘‘ کوئٹہ ءِ نیمگا گپتگیں یک انٹرویے ءِ توکا عطاشاد ء گشتگ کہ من غزل گشیں شاعرے نہاں، بلکیں لچہ گشیں شاعریاں چیاکہ منی غزلانی تہا گیشتر لچہ گندگ ء کیت: 
	’’بگند من غزل بازنبشتہ کتگ۔ بلے اگن تومن ء جُست بگرے کہ تو غزل گشیں شاعرے۔ من گشاں نہ، اگن شما ھیرتی ء بچارے منی غزلانی تہا گیشتر نظم گندگ ء کیت ءُ نظم ءِ تام گیشتر اے ومن وتی خیال ء یک ءُ دوشریں غزل گشتگ۔بلے گیشتر منی غزلانی تہا نظم ھست انت‘‘ ۲؂ 

…………………………………………………………………………………………………………
 ۱؂ ۔ شرگداری، تاکدیم۷۳
۲؂ ۔ ماہتاک بلوچی کوئٹہ، جون ۱۹۹۰ء ، تاکدیم ۲۱۔

	من اے بابت ء گوں عطاشاد ء ھم تپاک نہاں۔ منی نزّ ء آئی ء گال ءُ لچہ ھردُک باز شرگشتگ۔ اگن آئی ءِ گالانی تہا لچہ گند گ ء کیت تہ ایشی یک مزنیں سوبے ھمیش انت کہ گال ءُ ھاسیں سورت ء غیر مسلسل گال وت لچہانی گرنچے بیت۔ ءُ اگن عطاشاد ء وتی گال جہل جتگ انت ءُ لچّہ باز شرتر لیکئتگ انت، تہ ایشی ءِ سؤب ماں دنیا ء ’’نوکیں لچّہ‘‘ ءِ نوکی، نامدار تری ءُ کینوس ءِ مستری انت۔ 
	جتائیں طرزھم ایشی ءِ یک مزنیں ھاسیتے، جتائیں طرز، جتائیں اسلوب یا انفرادیت پہ شریں یامزنیں شاعری ء المی انت۔ چیاکہ شاعرءُ لبزانتانی ازمانی گیشتر شگل ءُ بن گپ یک بنت ءُ باز براں آہانی تکنیک ھم یک بنت۔ بلے اگن آءُ آہانی اِزم پجارگ بنت، تہ گیشترچہ وتی طرزStyleءِ برکت ء چوکہ فرانسیسی شرگدار بوفان ء گشتگ: 
"Style is the man Himself"
(طرز مردم ءِ جند انت)
	شاعر ءُ لبزانتاں بندات ء وتاراھچ جتائیں طرز نہ بیت۔ آ چہ وت ء کوھن تریں شاعر ءُ لبزانتانی گیگان ء گرانت۔ برے یکے ءِ طرز ء نبشتہ کن انت، ءُ برے چہ یکے ء گیشتر ءِ طرز ء بلے گوں وھدءِ گوزگ ،جتائیں ءُ ھوریں رُژن ءِ دیمروی کنئگ ، لبزانک ءُ ازم ءِ بابت ء علم وزانت ءِ ودّگ ءُ پریکٹس ءِ گیش بوگ ءُ ازم ءِ پُہتہ بوگ ء آہانی وتی جتائیں طرز ودی بوان بیت۔ ھرچند کہ اے دراھیں چیز گیشتر پکاتر ببنت، وتی جتائیں طرز ہم پیداور تربیت۔ اے مشاہدہی ھبرے کہ نوکیں یاردی شاعر ءُ لبزانتانی طرز بازباز پجاآرگ نہ بنت آہانی نوکیں گال ، لچہ، آزمانک، کسمانک ءُ نبشتانکاں کہ مردم وانیت یا اشکنت، تہ یک ودو پجااش نیارایت کہ کئیگ انت۔ بلے کوھنیں ،زانت کاریں ءُ پہتہ کاریں شاعر ءُ لبزانتانی گال، لچہ، آزمانک، کسمانک ءُ نبشتانک لس سورت ء زوت پجاآرگ بنت۔ چشیں شاعر ءُ لبزانک تُری ھرڈولیں شگلی بن گپی، تکنیکی ءُ اسٹائیلی تجربہ بکنت، آئی ءِ بنیاتی اسٹائیل یکے بیت۔ آپیداوربیت ءُ زوت زانگ بیت۔ ھمے سؤب انت کہ سدہاں ھزاراں نوکیں یاردی شاعر ءُ لبزانتاں، ہچ وتی طرز نہ بیت ءُ آہانی ازم پجاآرگ نہ بنت۔ بلے ملٹن، شیکسپئیر، کافکا ہمنگیویے، ٹی ایس ایلیٹ، غالب، فیض ءُ دگہ ہمے ُپہتہ کار ءُ مزنیں شاعر ءُ لبزانتانی وتی پیداوریں طرز است ، ءُ آہانی ازم یکدم پجارآرگ بنت پمیشا بازشاعر ءُ لبزانت چراہاں اثر منت بیت ءُ آہانی طرز ء نبشتہ کنئگ ءِ کوشست ء کنت۔ 
	عطاشاد ھم یک پہتہ کار ءُ مزنیں شاعرے،پمیشا آئی ء ھم وتارا یک پیداوریں طرزے است ءُ آئی ءِ ازم ھم یکدم پجاآرگ بیت۔ بلکیں بلوچی زبان ءِ شاعرانی توکا ، چہ درستاں پیداورتریں طرز عطا شادیگ انت۔ ءُ چہ درستیں شاعرانی طرز ء شرتر عطاشاد ءِ طرز پجّاآرگ بیت۔ 
	بولان ءِ گال ءِ توکا عطاشاد ءِ جتائیں طرز وتی بُستریں سند ء گندگ بیت، ءُ دگہ ہچ شاعر ءِ جتائیں طرز ، آئی ءِ جتائیں طرز ءِ نزیک ء ھم نہ گوزیت۔ ھنچو مالوم بیت، گشے عطاشاد یک مزنیں بُرزگے ءِ سرا اوشتاتگ، دلگوش ئے گوں جہل ءِ مردمان انت ءُ پرسوزیں چیہالاں جنئگ ء انت: 
زمین جنب ءِ حدابند انت، چوسالی ٹپی ء نالیت
بنی آدم گشئے ، زوراکیانی ، بے وسیں بولان 
	جتائیں ءُ جہانی ھاسیت (منفرد ءُ آفاقی خصوصیات) ہم یک کچے ء ھور گندگ ء کاانت، ءُ اشانی ھوری گال ءِ مزنیں ھاسیتے۔ مادیت MATERIALISMِ ءِ روء زند ءِ بازیں پہناتے بنت۔ ءُ لس سورت ء دو دوجتاجتائیں پہنات ھواربنت، کہ اشانی عکاسی ء مادی جدلیات ءِ مقولہ(CATEGORIES)کن انت۔ مقولہ فطرت، چاگرد ءُ انسانی پکر ءِ حرکت ءُ ردوم ءِ لس قانونانی کمک کار بنت کہ جدلیاتی قانون(DIALECTICAL LAWS)اش گش انت۔ جدلیاتی قانون زمزیلانی وڈء بنت ءُ مقولہ آزمزیلانی کڑیانی وڈء بنت۔ 
	بُنیاتی جدلیاتی قانونانی توکا جدلیاتی تبدیلی ءِ قانون 
(THE LAW OF DIALECTIC CHANGE)ءِ باہمی عمل ءِ قانون(THE LAW OF RECIPROCAL ACTION)، ضدانی تپاکی ءُ جہد ءِ قانون(THE LAW AS UNITY AND STRUGGLE OF OPPOSITES)مقدار ءِ ماں صفت ء بدل بوگ ءِ قانون (THE LAW OF TRANSFORMATION OF QUANTITY INTO QUALITY)ءُ نفی ءِ قانون (THE LAW OF NEGATION OF NEGATION)ھوار انت۔ وھدیکہ بنیاتی مقولہانی توکا سؤب ءُ آسریا علت ءُ معلول (CAUSE AND EFFECT)، ضرورت ءُ اتفاق(NECESSITY AND CHANCE)، امکان ءُ حقیقت (POSSIBILITY AND REALITY)، مواد ءُ شکل یا مافیہ ءُ ہیت (FORM AND CONTENT)،ماھیت ءُ مظہر(ESSENCE AND PHENOMENON)مقدار ءُ صفت یا کمیت ءُ کیفیت (QUANTITY AND QUALITY)،بنیات ءُ بُرزی ڈب یا بنیاد ءُ بالائی ڈھانچہ (BASIS AND SUPER, STRUCTURE)، منفرد ءُ آفاقی (PARTICULAR AND UNIVERSAL)ءُ دگہ ہمے ڈولیں ھوار انت۔ اے دُراھیں دگہ دگہ وڈیں ھاسیت کہ جوڑہانی سورت ء انت، ھربے ساہ ءُ سہداریں چیزءِ توکا یکجا گہ بنت۔ اے جوڑہانی دوئیں پہنات چہ یکے دومی ء جتاکنئگ نہ بنت ءُ اگن اشانی جتا کنئگ ءِ کوشست کنئگ ببیت، تہ چیز ءِ جند نیست ءُ نابود بیت۔ مثال ھبر ء ھرانسان ءِ توکا جتائیں ءُ جہانی ھاسیت پہ ھوری است بنت۔ آئی ءِ جتائیں ھاسیتانی توک ء آئی ءِ جند ءِ تب، مئیل ، لیاکت، عادت، ھُبّ،رپتار، گپتار ءُ دگہ ہمے وڈیں ھاسیت ھوار انت۔ ءُ جہانی ھاسیتانی توکا ہما رشتہ ھوار انت کہ آئی ء گوں دگہ بازیں انسانے ء جوڑین انت ،جاگہے قوم ءِ سورت ء ، جاگہے طبقہ ءِ سورت ء ءُ جاگہے دراھیں بنی آدم ءِ سورت ء ۔ چوکہ ہرانسان ء زبان، لبزانک ءُ دود وربیدگ بیت، کہ آئی ء گوں قومے ء یک کن انت، چیزے نہ چیزے نپ ءُ نکس بیت، کہ آئی ء گوں طبقے ء کن انت، ءُ ھیال کنئگ، ھبر کنئگ، کار کنئگ ءُ تروتاب کنئگ ءِ لیاکت بیت، کہ آئی ء گوں سجہیں انساناں یک کن انت۔ 
	ردِی سُورت ء چُشیں شاعر ءُ لبزانت سکّ کم اِنت کہ پہ زانت زند ءِ دگہ دگہ پہناتاں وتی ازم ء یکجا گہہ پیش داریت ءُ پرے مُراد ء سوب مند ھم بیت۔ بلے عطاشاد ءِ شاعری ءِ ءُ ھاسیں سُورتے ء آئی ءِ اے گال ءِ یک مزنیں ھاسیتے ھمیش انت، کہ اشی ءِ توکا زند ءِ دگہ دگہ پہنات پہ باز ڈولداری ءُ سوب مندی ھم گرنچ کنئگ ءُ پیش دارگ بوتگ انت، کہ چراہاں جتائین ءُ جہانی ھاسیت (منفرد ءُ آفاقی خصوصیات) ھوار انت۔ چوکہ آئی ء یک جاگہے وتی دوستدار ءِ گم ءُ ڈیہہ ءِ گم یک کُتگ انت، دوستدار ءِ گم ڈیہہ ءِ گم ءِ یک المی بہرے لیکئتگ ءُ دوئین ئے ھم گرنچ کتگ ءُ پیش داشتگ انت: 
ببیت کاڑ ءِ کہ ڈیہہ ءِ غم، گُشاں ماسرجمیں بولان 
	دگہ جاگہے وتی حشکاوگیں زرد ءُ حشکاوگیں ڈیہہ ئے یک کُتگ انت، حشکاوگیں زردے، حشکاوگیں ڈیہہ ءِ بہر لیکتئگ ءُ دوئین ئے پہ ھم گرنچی پیش داشتگ انت: 
منی حشکاوگیں زِرد انت، منی حشکاوگیں بولان 
	ءُ دگہ جاگہے ء وتی بے وسیں ڈیہہ ءُ بے وسیں بنی آدم یاپورھیں دنیائے یک کُتگ انت، ڈیہہ ئے دُنیا ءِ یک المی بہرے لیکتئگ ءُ دوئینانی سرابوؤکیں زوراکی ءُ دوئینانی بے وسی پہ ھم گرنچی پیش داشتگ انت: 
بنی آدم گُشے زوراکیانی بے وسیں بولان 
	عطاشاد ءِ شاعری یک تجرباتی شاعری ئے۔ آئی ءِ گیشتر گال ءُ لچہانی توکا نوکیں تجربہ گندگ بیت۔ چراتجربہانی توکا شگلی تجربہ ، بُن گپی تجربہ، تکینکی تجربہ، اسٹائیلی تجربہ، زبانی تجربہ ءُ دگہ ھمے ڈولیں تجربہ ھوار انت ۔ آئی ء بازنوکیں چیز ھم پیش کُتگ، باز کوھن ءُ نوک، یا روایت ءُ جدت ھم گرنچ کتگ ءُ پیش کتگ انت۔ آئی ءِ یک ھاسیں تہرے ءِ تجربہ ، تکنیکی تجربہ انت۔ بلوچی زبان ءِ شاعر ءُ لبزانتانی توکا چشیں شاعر ءُ لبزانت، سک کم انت کہ آچہ لبزانکی تکنیکاں سرپد انت ءُ آہاں وتی ازم ء کارمرز کن انت۔ بلے عطاشاد بلوچی زبان ءِ چما کمکیں شاعر ءُ لبزانتانی توکا ھوار انت کہ آئی ء تکنیکی تجربہ کُتگ، کہ چراہانی توکا چاگردی حقیقت پسندی (SOCIAL REALISM)فوق الواقعیت (SURREALSIM)ءُ نشانیداری (SYMBOLISM)ءِ تکنیک ھاسیں سُورت ء ھوار انت۔ 
	اے گال ءِ توکا ہم آئی ءِ چیزے تجربہ گندگ بیت۔ اشی ءِ شگل ءُ بُن گپ نوک نہ انت۔ بلے شگل ءُ بن گپانی پیش کنئگ ءِ طرز (STYLE)نوک اِنت۔ ابید چریشی ء تکنیکی تجربہ ہم کنئگ بوتگ۔ چوکہ نشانیداری (SYMBOLISM)ءِ تجربہ۔ چونائی ء شاعری ءِ جند وت نشانیداریں ازم (SYMBOLIC ART)ئے۔ بلے وھدے نشانی (SYMBOLS)باز کارمرز ببیت، تہ آئی ءِ تکنیک نشانیدار (SYMBOLS)گشئگ بیت۔ اے گال ءِ توکانشانی یک گالے ءِ ھساب ء باز کارمرز بوتگ۔ چوکہ :بولان پہ پد منتگیں بلوچستان ، پادمالیں دُنیا،لگت مالیں بنی آدم یا گم جتیں زِرد ءُ ،ہوشام پہ زیاتیں واھگاں ، بشام پہ زیاتیں تباہی وبربادی ء بیر پہ زیاتیں گم ومصیبت ء ، دُمبال پہ زیاتیں زُلم وزوراکی ء زمین جُنب پہ مزنیں ءُ زیاتیں قہر ومصیبت، تباہی وبربادی ءُ زُلم وزوراکی ء، رگام پہ گم و پریشانی ء، سگار پہ آشوبی جہد ءِ ءُ بھنبھور پہ سندھ یادراں ڈیہہ ء۔ 
	ڈنّی ءُ تہی جاورانی ھم دپی ھم اشی ءِ توکا پیداوریں سُورتے ء گندگ بیت۔ ڈنی جاورانی توکا چہ دماغ یاذہن ء ڈن ءِ سجہیں جاور ھوار بنت چوکہ مالی، سیاسی، چاگردی، دودوربیدگی، وانگ وزانگی ءُ دگہ ھمے ڈولیں، تُری آجتائیں ببنت یا ھوریں ، حاندانی ببنت یاقومی ،ڈیہی ببنت یا جہانی ، دوستی ببنت یا دژمنی، گلی ببنت یا گمی، یادگہ ھمے ڈولیں ۔وھدے کہ تہی جاورانی توکا دماغ یاذہن ءِ تہہ ءِ سجہیں جاور ھوار انت۔ چوکہ ھیال، جنزہ، مارگ ، واھگ، ارادہ،لیکہ ءُ دگہ ھمے ڈولیں۔ پلسپہ ءِ زبان ء ڈنی جاوراں مادہ یا مادی جاور گش انت، وھدیکہ تہی جاوراں شعور، شعوری چِست وایریاروحانی چست وایرگش انت۔ جدلیاتی مادیت (DIALECTICAL MATERIALISM)ءِ رُو ء ’’دماغ گوں مادہ ء بندوک انت‘‘ وت ایوکا شعور ءِ پرزاں سرجم کُت نہ کنت، بلکیں چہ چپ وچاگرد ءِ دُنیا ءِ جاوراں اثر مند بیت، ءُ چمیشانی اثرء پکرکنت ءُ شعور ءِ پرزاں سرجم کنت۔ 
	نامداریں سائنس زانت پاولوف ء ماں وتی لیکہ رگانی مستریں کار ءِ لیکہ (THEORY OF HIGHER NERVOUS ACTION)ء گوں جدلیاتی مادیت ءِ اے لیکہ ء ھم پتاکی درشان کنان ء گشتگ کہ : ’’دماغ پیانوے نہ انت کہ ماچرائی ء وتی لوٹ ءِ پدا ساز ءُ زیمل ءِ بکشیں۔آگوں انسانءِ مادی چاگردء بندوک اِنتءُ بے مادی چاگردءِ اثر ء کارنہ کنت۔ دماغ ء گندگ ، اشکنگ ،بوچنگ ءُ دگہ ھمے وڈیں حس ماں ڈن ء استیں چیزانی اثر ء پیداک بنت، کہ چہ بُندر ء رنگ، بو، آواز ءُ دگہ ھمے ڈولیں ھاسیت دارانت۔ اے چیز ءُ اِشانی ھاسیت چم ، گوش، پونز ءُ ایدگہ حسی اعضاہانی سرء عمل کن انت۔ چرے عمل ءِ آسرء پیدابووکیں میسج (STIMULUS)رگانی کمک ء دماغ ءِ سربری تل ء پُترانت ءُ اودا دگہ دگہ چیزانی حساں پیداک کن انت ۔ ھمے حسانی بُنیات ء ھیال ءِ دگہ دگہ شگل ودی بنت، چوکہ ادراک، پکر ءُ دگہ ہمے ڈولیں ۔ ءُ ھیال ءِ اے دراھیں شگل ڈن ء استیں چیزانی کم و گیش راستیں عکساں پیش کن انت کہ شبیہ (IMAGE)گشئگ بنت، چرے چیزان وڈن اے شبیہ انسان ءِ شعور ء ودی بوت نہ کن انت۔ چرے ھبراں پدربیت کہ مادی دُنیا ءِ عکاسی یاانعکاس (REFLECTION)ءِ ھاسیت، شعور ءِ یک جتائیں ھاسیتے۔‘‘ ۱؂ ءُ شعور دماغ ءِ یک مڈی یا خاصہ (PROPERTY)ایت۔ ءُ اے ھکیکت ھم زاھر بیت کہ ڈنی ءُ تہی جاور پہکا پہک جتائیں چیز نہ انت، بلکیں یکے دومی ءِ بنیات ءُ بُرزی ڈب (BASIS AND SUPER STRUCTURE)ءُ سؤب ءُ آسر (CAUSE AND EFFECT) انت۔ 





……………………………………………………………………………………………………
 ۱۔ بحوالہ افاناسی ئیف ’’مارکسی فلسفہ‘‘ اُردو ترجمہ انواراحسن صدیقی‘‘تاکدیم ۷۷
	تخلیقی عمل حسی شُبیہانی ۱؂ کُمک ء بیت۔ پمیشا شاعر حسی شُبیہانی کمک ء پکر جنت ءُ شعر پر بندایت۔ آئی ءِ اے حسی شبیہ ھر چُند ترند تر ءُ پیداور ترببنت۔ آدنیا ءِ چیزانی عکاسی ء ھمنچک تُرند تر ءُ پیداور تریں وڈے ء کُت کنت۔ ءُ آئی ءِ شاعری ھمنچک گیشتر حسی ، چہ جبزگ و مارگ ء پُر، ءُ چہ درد و سوزمان ء سرریچ بیت۔ 
	ھنچو مالوم بیت کہ عطاشاد ءِ حسی شُبیہ باز ترند ءُ پیداور انت پمیشا آڈنی جاورانی مارگ ءُ عکاسی کنئگ ء سوب مند بیت۔ اشی ءِ مثال چونائی ء آئی ءِ سجئیں شاعری انت۔ بلے آئی ءِ اے گال ھم پرے ھبر ء ماں بلوچی شاعری ء وتی مٹ وت انت۔ یک نیمگے ء آوتی ڈیہہ ءُ قوم، ءُ دنیا ءُ بنی آدم  گم و مصیبتاں ھنچیں حسی وڈے ء درشان کنت کہ آئی ءِ گال گمءُ مصیبتانی داستانے جوڑ بیت۔ ءُ اے داستان آئی ءِ جند ءِ داستان گندگ ء کیت، ءُ دومی نیمگا آوتی جند ءِ اندری جبزگ ومارگ ءُ درد وسوزماناں ھنچیں ترندیں وڈے ء درانگاز کنت کہ آئی ءِ اے جبزگ و مارگ ءُ دردوسوزمان ایوکا آئی ءِ جند ءِ مالوم نہ بنت، بلکیں سجہیں ڈیہہ ءُ قوم ، ءُ دنیا ءُ بنی آدم ءِ مالوم بنت۔ 
مثال ھبر ء گالءِ اے شعر ء بچاراِت:
کپنت واھگ دل ءِ پٹ ء، چوتناپیں ڈگارء ترمپ 
منی حُشکاوگیں زرد انت، منی حُشکاوگیں بولان 
	عطاشاد ءِ شاعری ءُ ھاسین سورت ء اے گال ء جمالیات (AESTHETICS)ھم باز انت۔ جمالیات ڈولداری ءِ پلسپہ انت۔ اے پلسپہ ءِ لیکہ، تصریف ءُ تشریح سک باز انت۔ کہ آہانی توکا سقراط ،افلاطون، ارسطو، آگستین، ھیگل، برکلے، کروچے، مارکس ، اینگلر ءُ دگہ بازینے ءِ پکر ءُ ھیال ھوار انت۔ بلے مرچیگیں دور ء گوں کمک لبزاں جمالیات ءِ مانا مادی ءُ غیر مادی چیزانی ھما ھم تنگی، ھم سنگی، ھم دپی ءُ ڈولداری اِنت کہ چرائی ء وشی ، لذت ءُ تاثیر برسیت۔ 
	ازم ءِ یک بنیاتی پرزے ھمیش انت کہ آماں زند ء جمالیات شوہاز بکنت، آئی ءِ عکاسی ء بکنت،آئی ء دیم ء ببارت، آئی ء پراہ و شائیگان بکنت، آئی ء شنگ و تالان بکنت، آئی ء انسان ءِ دیم ء بیاریت، چرائی ء انسان ءِ جمالیاتی لوٹاں پورہ بکنت، ءُ آئی ءِ جمالیاتی مارگاں دیمروی بدانت۔ 
	ازم ءُ ھاسین سورت ء شاعری ءِ یک مزنیں شری ئے جمالیات انت۔ شاعری ءِ جمالیات ءِ توکا آئی ءِ شگل ، بُن گپ، اسٹائیل ءُ تکنیک ءِ نوکی، لبزانی گچین کاری ءُ راستیں کارمرزی، ترکیسانی ہم دپی، لبز، بند ءُ شعرانی جوانیں رد وبند، چہر، شُبین ءُ نشانیانی شریں کارمرزی ءُ تجربہ، شعریت و موسیقیت، ازمی سوب مندی ءُ دگہ ھمے ڈولیں چیز ھوار انت، کہ چریشانی سؤب ء شاعری دوستناک بیت، دوست دارگ بیت، پہ ھب و واھگ وانگ ءُ گوشدارگ بیت، چرائی ء وشی ءُ لذت چست کنئگ بیت۔ ءُ چرائی ءِ تاثیر ء رہشونی حاصل کنئگ بیت۔ قولءِ نامداریں اُردو شاعر ءُ ردانک نویس نریش کمار شادیگا: 


………………………………………………………………………………
 ۱۔ SENSORY IMAGES
 ‘‘ یا قول انگریزی ءِ نامداریں شرگدار ءُ شہ نویس ایچ نیومین ئیگا: "LITERATURE IS THE REVELATION OF BEAUTY"(لبزانک ڈولداری ءِ درانگاز کنئگ انت) 
	اے گال ءِ توک ء تہر تہر ءِ جمالیاتی شری گندگ بیت۔ ھنچو ھلکٹ بیت گشئے اے گال جمالیات ءِ یک ھنچیں باگے کہ آئی ءِ توکا رنگارنگیں پُل است ءُ چراپلاں وڈ وڈیں وشیں بوکیت۔ پمیشا اے گال پہ دل بازدوستناک اِنت، سک دوست دارگ بیت، پہ ھب وواھگ وانگ و گوشدارگ بیت، چریشی ءِ وانگ ءُ اشکنگ ء باز وشی ءُ لذت چست کنئگ بیت ءُ چریشی ءِ تاثیر ء ازم ءُ زند، ھردکانی واستا رھشونی رسیت، اِشی ءِ مثال گال ءِ ششیں شعر انت، کہ اے رِد ء ھریکے چہ دومی ء شرتر گندگ ء کیت۔ بلے ادا اے یکیں شعر ء بگند اِت۔ 
وفا یک، مہریک، ارمانی ئیں دل یک ومنزل یک 
پہ تو بھنبھور بات آباد و پہ من محرمیں بولان 
	شاد ءِ اے گال ء شاعری ءُ بن گپ ءِ ھم دپی ،ھم سنگی ءُ ھم تنگی ھم الکاپی ء گندگ بیت۔ شاد ءِ دورجہانی ، ڈیہی ءُ ھندی، ھرسند ء ، آشوپ ءُ دیمروی ءِ دوراِنت۔ ھرچ شاعرے کہ چہ آشوپ ءُ دیمروی ء اثر مند بوتگ، تہ آئی ء اے بُن گپانی سرء شعر پربستگ۔ بلے چُشیں شاعر دوتہر ء بہر بوتگ انت۔ لہتین ء چو نذرالاسلام، جوش ملیح آبادی ، سردار جعفری ءُ گل خان نصیر ء شاعری ءُ بن گپ ءِ ھم دپی، ھم سنگی ءُ ھم تنگی المی نہ لیکتئگ انت۔ بلکیں ھرچی گشئگی بوتگ۔ تچک ء تچک گشتگ پمیشا آسرھمے بوتگ کہ آہانی آشوپی ءُ دیمروی پسندیں شاعری انقلابی نعرہ بازی گندگا اتکگ انت۔ ءُ لہتین ء چوپابلونیر ودا ٹیگور، جذبی ءُ فیض ء شاعری ءُ بن گپ وت ماں وت ء ھم دپ ، ھم سنگ ءُ ھم تنگ کتگ انت۔ پمیشا آہانی شاعری انقلابی نعرہ بازی جوڑ نہ بوتگ انت بلکیں آہانی توکا انقلابی ودیمروی پسندیں رنگ ءُ شعریت ھنچو ھم گرنچ گندگا کا انت کہ چہ یکے دومی ء جتا کنئگ نہ بنت۔ ھکیکت ء ھمے ڈولیں شاعری شعری لوٹاں سرجم کت کنت۔ چہ ادارکی جوش ءُ اثر ء رکئت کنت، ءُ اِزم ءِ دائمی شاہکار جوڑ بوت کنت۔ شاد ء گوں اولی سرپ ء ہچ سیادی نیست۔ آایڈولیں شاعری ء تک بندی زانت۔ آئیءِ سیادی گوں دومی سرپ ء انت۔ آچہ آشوپ ءُ دیمروی پسندی ء اثر مند الم ء بوتگ بلے آئی ء اشانی بن گپ گوں شاعری ء ھنچو ھم دپ، ھم سنگ ءُ ھم تنگ کتگ انت، کہ چریشی ء آئی ءِ شعراں انقلابی ءُ دیمروی پسندیں رنگ ءِ ھمراھی ء شعریت ،غنائیت ءُ موسیقیت بے اندازہ ودی بوتگ۔ ءُ مردم آئی ءِ شعرانی وانگ ءُ اشکنئگا بہ سیر نہ بیت۔ آئی ءِ شعرانی وشی ءِ اندازہ چرے ھبر ء شری ءِ سرا جنئگ بیت، کہ آ،ھما مردماں ھم سک وش بنت، کہ آہاں ہچ سرپد نہ بنت، گوں آہانی وانگ ءُ اشکنئگا چُشیں مردمانی ’’واہ، واہ‘‘ ھم نہ بُرانت۔ شاد ءِ شاعری ءِ اے ھاسیت ،آئی ءِ بولان ءِ گال ءِ توکا گوں وتی پیداورتریں شگل ءُ بُستریں سیم سراں گندگ بیت۔ 
	عطاءِ شاعری ، ءُ ھاسیں سورت ء آئی ءِ بولان ءِ گال ءِ شریانی توکا ’’قدرتی رنگ‘‘ ھم ھوار انت گوں۔ نامداریں انگریز شاعر ءُ زانت کار جان کیٹس ء گُشتگ کہ : ـ
''POETRY SHOULD COME AS EASILY AND NATURALLY TO A POET AS LEAVES TO A TREE"(شاعری گوں شاعرء بائد اِنت ھنچیں آسانیں ءُ قدرتی رنگے ء ببیت، ھنچو کہ درچک تاک جن انت) 
	عطایک پیدائشی شاعرے۔ چرائی ءِ ھر ھبر ءُ عمل ء شاعری رنگ ودروشم جلشکیت۔ ءُ آئی ءِ شاعری قدرتی ءُ آمدی شاعری ئے۔ پمیشا آئی ءِ توکا قدرتی رنگ، روانی ءُ راستی سک باز گندگ بیت۔ ءُ ھاسیں وت گڑی، کنڈوبیٹ ءُ آوردی اثر گندگ نہ بیت۔ اشی ءِ مثال چونائی ء وا آئی ءِ سجہیں شاعری انت۔ بلے اے گال ءِ ششیں شعر ھم چرے ھاسیت ء سرریچ انت چوکہ : 
پہ ہوشاماں ترھیت، بشامیں زرد ءِ غم جتیں بولان 
کپنت بیر و سرپنت دُمبال، وسبزیت سُرمگیں بولان
شاد ءِ ایدگہ گال ءُ لچہانی ڈؤل ء اے گال ءِ زبان ھم سک شراِنت۔ ءُ چہ بلوچی زبان ءِ دگہ شاعر ءُ ردانک نویسانی زبان ء پہک جتا انت۔ زبان شعر ءُ لبزانک ءِ مستریں وسیلہ انت۔ پمیشا ماں شعر ولبزانک ء اشی ءِ ارزشت چہ بندات ء باززیات انت۔ ءُ شاعر ءُ لبزانت، مُدام اشی ءِ ڈولداری، رنگارنگی، ازگاری، دیمروی ءُ جوانیں کارمرزی ءِ کوشست ء کن انت۔ بلے دگہ دگہ شاعر ءُ لبزانتانی گورء زبان ءِ شری ءِ معیار دگہ دِگر بنت۔پمیشا لہتیں شاعر ءُ لبزانت وتی زبان ءِ ھندی لہجہ ء کارمرز کنت، لہتیں وتی زبان ءِ دگہ دگہ لہجہاں پہ ھوری کارمرز کنت، لہتیں وتی زبان ءِ پہکی و پلگاری ءِ سرء زوردنت ءُ چہ دگہ زبانانی لبزاں پہریز کنئگ ءِ کوشست ء کنت ءُ لہتیں وتی زبان ءِ ازگاری ءُ شائیگانی ءِ سرء زور دنت ءُ پرے مراد ء چہ دگہ زبانانی نزیکیں لبزاں ھم پائدہ چست کنت۔ مثال ھبر ء اُردو شاعر ذوق ء زبان ءِ سپائی، برابری ءُ روچ روزینی لبزانی کارمرزی ءِ سرء زور داتگ، اُردو شاعر ءُ شرگدار فراق گورکھپوری ء ھندی زبان ءِ لبز باز کارمرز کُتگ۔ اُردو شاعر ءُ نمدی نویس مرزا غالب ء فارسی لبز ءُ ترکیب زیات کارمرز کُتگ، دُنیا ءِ اولی، یونانی شاعر ہومر ء یونانی زبان ءِ دگہ دگہ دورانی لبزپہ ہوری کارمرز کتگ انت، امریکی شاعر، آزمانک نویس ءُ ناول نویس ہمنگوے ء اُردو ءُ فارسی لبز ءُ ترکیب ھم کارمرز کتگ۔ 
	شاد ذوق ءِ ڈولیں روایتی شاعرے نہ انت ءُ نئے آئی ءِ ذہنی مڈی چو ذوق ئیگا کمک اِنت۔ آیک نوکیں جہانی ءُ تجربہ کنوکیں شاعرے۔ پمیشا آئی ء یک پراہ و شائیگانیں زبانے ءِ زلورت بوتگ۔ ءُ آئی ء پہ چُشیں زبانے ءِ شوہاز کنئگ ء مزنیں تچ وتاکے کُتگ۔ مثالِ ھبر ء آئی ء بلوچانی دومی زبان براھوی ءِ لبز ھم کارمرز کتگ ءُ بلوچی زبان ءِ دگہ دگہ لہجانی لبز ھم کارمرز کتگ، ءُ ایڈول ء آئی ء یک تہرے ءِ معیاری زبان (STANDARD LANGUAGE)ئے جوڑ کُتگ۔ اے گال ء آئی ء براھوی زبان ءِ لبز کارمرز نہ کُتگ۔ بلے بلوچی زبان ءِ دگہ دگہ لہجہانی لبز کارمرز کُتگ۔ چوکہ: 
	عہدی ، دُمبال، سگار ءُ رک گوں سلیمانی لہجہ ء سیادی دارانت آحتنت، نہ آحتنت ءُ زمین جُنب گوں رخشانی لہجہ ء سیادی دارانت۔ کاڑ ءُ زِہ گوں مکرانی لہجہ ء سیادی دارانت ءُ گشاں ماگوں مکرانی لہجہ ءِ تربتی شاخ ء سیادی دارایت، کہ تحصیل تربت ءُ سب تحصیل بلیدہ ء کارمرز کنئگ بیت۔ 
	ھرچند کہ عطاشاد ءِ اے گال چہ شری ء پُر انت۔ بلے اگن پہ اُرتی چارگ ببیت، تہ اے بے ھسابیں شریانی تل و توکاں جاگہہ جاگہے نزوری ھم گندگ بیت۔ 
	عطاشاد ءِ بابت ء لہتیں مردم ءِ گشئگ ھمیش انت کہ آاُردو ء ھیال کنت ءُ بلوچی ء شعر پر بندیت۔ ءُ بلوچی ء ھیال کنت ءُ اُردو ء شعر پربندیت۔ پمیشا آئی ءِ بلوچی شعراں اُردو رنگ و دروشم ودی بیت، ءُ اُردو شعراں بلوچی رنگ و دروشم ۔منی ھیال ء اے ھبر یک کچے ء راست اِنت، چیاکہ چرائی ءِ باز بلوچی ءُ اُردو پربنداں پہ دل یک کچے ء اے ھبر مارگ بیت۔ بلکیں ھمے بولان ءِ گال ء ھم اے ھبر یک کچے ء مارگ بیت۔ گال ءِ ھاسیں رنگ، لبزانی جوڑ وترکیب ءُ لبزانی رِدوبند ، ھاسیں سورت ء گوں اُردو ء نزیک مالوم بنت۔ چوکہ : گُشاں ما، وفا یک ، مہریک ءُ دگہ ھمے وڈیں ،بلے اے ھبر ھم زانگ لوٹیت کہ عطاء بلوچی شاعری ءُ اُردو شاعری ھردک باز کتگ۔ ءُ اے فطری ھبرے کہ چشیں سُورت ء شاعر ءِ سرء دوئیں زبانانی اثر کپیت۔ ءُ آئی ءِ ھرزبان ءِ شاعری ءِ سرء دومی زبان ءِ شاعری ءِ اثر یک نہ یک سُورتے ء ءُ یک نہ یک کچے ء کپیت۔ ءُ اے ھبر ھم مارگ لوٹیت کہ عطاءِ ھرزبان ءِ شاعری ءِ سرء دومی زبان ءِ کپتگیں اثر ھراب مالوم نہ بیت ھمے ڈول ء بلوچی ءِ اے گال ءِ توکا اُردو ءِ رنگ ودروشم ھراب مالوم نہ بنت، بلکیں جوانیں تجربہ مالوم بنت۔ ھمے سؤب انت کہ چہ عطاء رندیگیں بازشاعر ء چرائی ءِ چشیں اُردو رنگ ودروشماں اثر زُرتگ۔ 
	شاد چہ سید ہاشمی ء اثر مند بوتگ۔ سید ءِ اثر آئی ءِ ھمے گال ء ھم گند گ بیت، کہ اولی شعرے سید ءِ یک شعرے ءِ نقل مالوم بیت۔ 
	سید ءِ شعر ایش انت کہ : 
سرپ انت دُمبال زِر سوچیں گمانی 
دوبر تیجار کنت اِنت زندگانی
	ءُ شاد ءِ شعر ایش انت کہ: 
پہ ہوشاماں ترھیت، بشامیں زرد ءِ غم جتیں بولان 
کپنت بیر و سرپنت دمبال ، وسبزیت سُرمگیں بولان 
	آدگہ ھبرے کہ شاد ء سید ءِ ھیال شرتریں وڈے ء پیش کُتگ۔ ءُ چہ سید ء پچ گپتگ ءُ وتی کُتگ۔ 
	عطاشاد غالب ء نزیک انت۔ عطاءِ شاعری ءِ جتائیں طرز، مانا داری، جہلی ، شائیگانی، پیچدگی، وش تواری، ڈولداری پُرسوزی دردمندی، گم دوستی، مہر ودوستی، نوکیں پکر، نوکیں تجربہ، نوکیں چہر، نوکیں شبین، نوکیں نشانی ،لبزی گچین کاری،لبزی گنج داری، لبز سازی، ترکیب سازی، اِزم کاری، تاریخی شعور، پٹ و پول، رنگارنگی ماہ وروچ، بامسار و روزرد، رژن و تہاری، گرمی وسارتی، ہوروگوات، ساھگ وروتاپ، آس وبرپ، جمبر و ساھیل، ماھکانی وتہارماہی، تن و ہوشام، راجی زانت، چاگرد ءِ عکاسی، جتائیں واھگ، ھواریں لوٹ، نیادانی جنت، جتائی ءِ دوزہ ، ابن عربی ءِ وحدت الوجود، ہیگل ءِ تصور مطلق، شوپن ہار ءِ ارادیت، برگسان ءِ زند ءِ جوش ،کروچے ءِ وجدان، مارکس ءِ جدلیات، فرائڈ ءِ تحلیل نفسی ءُ دگہ ھمے ڈولیں ھاسیتانی گندگ ء مردم غالب ءِ ترانگ ء کپیت۔ عطاءِ بولان ءِ گال ھم گوں غالب ء نزیک انت، ھاسیں سورت ء گوں غالب ءِ اے شعراں کہ: 
رنج سے خوگر ہو انساں تو مِٹ جاتا ہے رنج 
مشکلیں مجھ پر پڑیں اتنی کہ آساں ہوگئیں 
عشق سے طبیعت نے زیست کامزا پایا 
درد کی دواپائی دردِ بے دوا پایا 
سراپاھن عشق و ناگزیر الفت ھستی
عبادت برق کی کرتا ہوں اور افسوس حاصل کا 
کم جانتے تھے ہم بھی غم عشق کو پر اب 
دیکھا تو گم ہوئے یہ غم روزگار تھا 
دل مرا سوزنہاں سے بے محاباجل گیا 
آتش خاموش کی مانند گویاجل گیا 
عشرت قطرہ ہے دریا میں فنا ہوجانا
درد کا حد سے گزرنا ہے دوا ہوجانا 
ہے سبزہ زار ھر درودیوار غم کدہ 
جس کی بہار یہ ہو پھر اس کی خزاں نہ پوچھ 
	پروفیسر مجتبی حسین، عطاشاد ءِ اُردو زبان ءِ شعری کتاب سنگاب ءِ پیش گال ء ،آئی ءِ اُردو شاعری ءِ سرء چمشانک دنت ءُ آئی ء چہ میر تقی میر ء اثر مند زاھر کنت۔ چوکہ: 
	’’…………یہ آواز دور سے پہچانی جاسکتی ہے کہ اُسی خانہ خراب ۱؂ کی سی ہے۔‘‘ ۲؂
	بلے اے رد ء گوں پروفیسر مجتبیٰ حسین ء تپاک کنئگ باز گران انت۔ چیاکہ منی نزّ ء نئے آئی ءِ بلوچی شاعری گوں میر ء نزیک انت ءُ نئے اُردو شاعری۔ بلکیں آئی ءِ دوئیں زبانانی شاعری گوں غالب ء نزیک ترانت۔ بلوچی ءِ گیشتر ءُ اُردو ءِ کمتر۔ پدا ھم ماآئی ء غالب ءِ رندگیر گُشت نہ کنیں۔ پرچہ کہ عطاشاد نوکیں دور ءِ شاعر انت۔ ءُ آئی ء باز ھنچیں شگلی، بُن گپی ءُ تکنیکی تجربہ ھم کُتگ، کہ آہانی سرچمگانی سیادی گوں مرچیگیں دور ء انت۔ ءُ آسرچمگ، غالب ءِ دور ء نہ بوتگ انت۔ چونائی ء ھم، شاد غالب ءِ ڈؤل ء یک ھنچیں شاعرے کہ دگر ءِ رند گیریء پسند نہ کنت ءُ پہ وتا جتا ھیں راہ درگیجیت،چوکہ غالب ء گشتگ ات: 
لازم نہیں کہ خضر کی ہم پیروی کریں 
		 جانا کہ اِک بُزرگ ہمیں ھم سفر ملے



…………………………………………………………………………
 ۱؂ ۔ اشارہ میر ءِ اے شعر ءِ نیمگا انت کہ : 
میں جوبولا کہا کہ یہ آواز 
اُسی خانہ خراب کی سی ہے
 ۲؂ ۔ سنگاب ص ۲۰۔
	شاعرے، کہ دگر ءِ رندگیری ء پسند نہ کنت ءُ پہ وتا جتائیں راہ درگیجیت۔ چوکہ غالب ء عطاءِ اے گال ء جاگہہ جاگہے زبانی نزوری ھم گندگ بنت لہتیں لبز ناتوام مالوم بیت، چوکہ : ’’وداریگ‘‘ ءِ بدل ء ’’وداری‘‘‘ چہ کدین ء ءِ بدل ء ’’کد‘‘ یا ’’چہ کدیگ ء‘‘ ءِ بدل ء ’’کدی‘‘۔ 
	لبزانی ردیں کارمرزی ھم گندگ بیت چوکہ ’’رگام‘‘ کہ چرائی ء رند عہدی نوبت وباریانی نیاھگ ءِ زنگ جنئگ بوتگ۔ زاھر ھنچو کنئگ بوتگ کہ عہدی نوبت وباری کہ وش اتنت، چہ دستء شتگ اتنت، بلے رگامانی آھگ ء رند ھم، پدا نئیتک انت۔ ادا شاعر ء رگام وتی منا ’’ھور‘‘ ءِ مانا ء کارمرز کتگ۔ بلے رگام ءُ ردی ھور ء پرک انت۔ ردی ھورء رند بہارگاہ ، آبادی ءُ وشی بیت۔بلے رگام گیشتر ’’تاوان‘‘ ءِ نشانی انت، کہ چریشی ء رند ردی سورت ء بش، تباھی،ڈکال ءُ گم و پریشانی بیت۔ 
	گریمری ردی ءِ مثال ھم است۔ چوکہ: ’’گُشاں ما‘‘ تربتی لہجہ ء ’’گشاں‘‘ واحد ءُ جمع ھردکانی واستا کارمرز بیت، بلے گریمر ءِ رُو ء ’’گشاں‘‘ واحد انت، ءُ اشی ءِ ھمراھی ء ’’ما‘‘ نا، بلکیں’’من‘‘ ءِ لبز کارمرز بیت۔ اگن شعری ذلورتے بوتیں واانگت پرواہ نیست ات۔ بلے ادا شعری ذلورت ھم نہ بوتگ۔ چارمی شعر ء واحد ’’منی‘‘ ءُ ششمی شعر ء واحد’’من‘‘ ءِ لبز کارمرز بوتگ انت، بلے دومی شعر ء گشاں ءِ لبز ءِ ھمراہی ء بے زلورت ء ’’ما‘‘ ءِ لبز کارمرز کنئگ بوتگ۔ وھدیکہ ادا ’’من‘‘ وت زلورت ء پورہ کُت کنت، ءُ گوں ’’گشاں‘‘ ءِ لبز ء ھم دپ انت ھم۔ 
	پکری نزوری ھم گندگ بیت۔ ءُ ایشی ءِ مستریں مثال ھمیش انت کہ آ’’عہدی نوبت وباری‘‘ لوٹیت،چیزے ماملہا عہدی نوبت و باریانی لوٹگ وا شراِنت بلے ھرما ملہا شر نہ انت، اگن عہدی نوبت وباری دوست ءِ ’’نیاد‘‘ انت جوان انت، اگن دووار ’’آزاتی‘‘ انت، ھم شر انت (شرت ھمیش انت کہ کوھنیں جاور برجامبنت)،بلے اگن عہدی نوبت وباری عہدی پدمنتگی انت، گڈا آئی ءِ پدالوٹگ عجبیں ھبرے چیاکہ عہدی مالی، سیاسی، وانگ و زانگی ءُ دود و ربیدگی پدمنتگی سک ھراب بوتگ انت۔ لس سورت ء مردم دیم ء روگ لوٹیت ، پُشت ء واتر کنئگ نہ لوٹیت۔ آئی ء اے ھبر نہ گشیّنتگ کہ آ’’عہدی نوبت وباری ، کجام وڈ ء لوٹیت پمیشا آئی ءِ اے گال ء یک کچے ء زیک دوستی (NASTALGIA)ءِ اثر پیداک بوتگ کہ باز سورت ء نزوری ئے زانگ بیت۔ 
	تنک چمی ھم مارگ بیت، ھاسیں سُورت ء بمھبور ءُ بولان ءِ حوالہ ء شاعر وتی ششمی شعر ء سسی پنوں ءِ داستان ءِ نیمگا اشارہ کنت ءُ گوں داستان ءِ ھیرو پنوں ء گشیت کہ ’’منی ءُ تئی وفا،مہر و اپسوزیگیں دل انت، ءُ منزل ھم یکیں ’’نیاد‘‘ انت۔ پدا ھم، منی ءُ تئی نیام ء چیزے پرک ودرک است چوکہ توپہ وتی دوستداری ء بھمبور یا سندھ ءِ کاڑے درچت، ءُ پرائی ءِ ھاترء بھمبور یا سندھ ء جہ منند بوتئے ءُ ھمادریں ھند ءِ نپ وپائدہ ءُ آبادی دوستر داشت انت، وھدیکہ من پہ وتی دوستداری ء بولان یا بلوچستان ءِ کاڑے درچت ءُ پمائی ءِ ھاترء بولان یا بلوچستان ء نشتاں ءُ وتی جند ءِ ھمے ماتی سرزمین ءِ نپ و پائدہ و آبادی دوستر داشتاں۔ لبزانک، سیاست ءُ زند ءِ ایدگہ پڈاں وتن دوستی ءُ قوم دوستی شریں چیز انت، بلے وھدے اشانی سرء زیات زوردئیگ بیت یادگہ ڈیہہ ءُ قوم ڈال چارکنئگ ببنت ءُ آہانی نپ وپائدہ ءُ آبادی ، گوں شریں نذراں چارگ مبنت ، گڈا اے تنک چمی زانگ بنت ھاسیں سورت ء مہر واآزاتیں جبزگے، کہ دُراھیں ڈیہاں یک ڈیہے، ءُ دراھیں مہلوکات ء یک قومے زانت، ءُ دنیا ءُ بنی آدم ء چُنڈ چُنڈ ءُ بہر بہر نہ کنت۔ چہ سسی پُنّوں ءِ مہر ء ابید ھم ،ماں دنیا ء چشیں مہری مثالانی کمی نہ انت کہ دگہ دگہ ڈیہہ ءُ قومانی بچک ءُ جنکانی نیام ء بوتگ انت۔ ءُ آبچک ءُ جنکاں پہ وتی مہر ء ھرڈولیں قربانی داتگ۔ چوکہ: 
	بلوچ شاعر ءُ ھیرو بیبگر ء گوں گراناز ء مہر بوتگ ات، کہ افغان کاڑے ات، بُخارائی ورنا عزت بیگ (مہیوال) ء گوں گجرات (پنجاب) ءِ سوہنی نامیں کاڑے ء مہر بوتگ ات، کہ دُراھیں زندئے ھمے ھند ء گوازینت، ءُ انگریز بادشاہ ایڈورڈ ہشتم ء گوں ویلیس دار فیلڈ (مسز سمپسن) ء مہر بوتگ ات کہ امریکی جنینے ات۔ دوئیناں ماں فرانس ء سُور کت ءُ ھمودا جہ منند بوت انت۔ 
	محدودیت ھم مارگ بیت، ھاسیں سُورت ء بولان ءِ ردیف ءِ حوالہ ء اے گال ءِ توکا رنگارنگیں پراہی و شائیگانی گندگ بیت، ءُ جاگہہ جاگہے آفاقیت ھم گندگ بیت، بلے ھرڈولیں پراہی وشائیگانی ءُ آفاقیت ءِ گڈی کیلو چہ بولان یا بلوچستان ء نہ گوزیت۔ مرچیگیں مادی ءُ پکری دیمروی ءُ میاں اُستمان پسندی ءِ دورء عطاشاد ءِ ڈولیں مزنیں شاعرے ءِ واستا وتن دوستی ءُ قوم دوستی ءِ سرء انچوزور دئیگ شرمالوم نہ بیت۔ غم جت، سُرمگ، بے وس ءُ حشکاوگ	ایوکا بولان یا بلوچستان نہ انت، بلکیں دراھیں دنیا ، یاکم چہ کم ء دُنیا ءِ گیشتری بہر ءُ ھاسیں سورت ء سجہیں سیمی دنیا انت۔ اے وھدء دنیا دوپیداوریں بہر ء انت۔ نودوہپت نودوھشت درسد غم جت، سُرمگ ، بے وس ءُ حشکاوگ انت، ءُ بس دوسد درسدوش سبز، واکدار ءُ آباد انت۔ پمیشا مرچیگیں دورء ھرڈولیں پد منتگی ءِ پیداورتریں نشانی (SYMBOL)بولان یابلوچستان نہ بیت، بلکیں ’’دُنیا‘‘ بیت۔ جی ہو، دُنیا! …… چیاکہ دنیا ءِ نمائندگی ء دوسہ درسد بہر، نہ کنت، بلکیں نود وھپت نود وھشت درسد بہر کنت، چہ بولان یا بلوچستان ء گیشتر غم جت، سُرمگ، ءُ انوں ھم دگہ بازیں ھند ءُ ڈیہہ ئے است، پیسری مثالانی توکا ویت نام ،کمبوڈیا، زرباری افریقہ، فلسطین ءُ دگہ ھمے ڈولیں ھوار انت۔ ءُ انوگیں مثالانی توکا ایتھوپیا، سومالیہ، بوسنیا، کشمیر ءُ دگہ ھمے ڈولیں ھوار انت۔ 
	عطاشاد ءِ اے گال ء پراھی وشائیگانی ءُ آفاقیت الم ء است، بلے انچک ناں کہ عطاشاد ءِ ڈولیں مزنیں شاعرے ءِ گالے ء بوگ لوٹیت ۔بلکیں یک ردی شاعرے ءِ گال ءِ ڈول ء سکیں محدودیں کساسے ء ۔ ءُ پرے ھبر ء اے ھاسیں گال ءِ ارزشت اثر مند گندگ ء کیت۔ 
	عروضی نزوری کم وباز گندگ بیت۔ اے گال ماں ’’بحر ہزج مثمن سالم‘‘ءِ توکا اِنت، کہ شانزدہ باسک انتے، ءُ ایڈول انت: 
مفاعیلین	مفاعیلین	مفاعیلین	مفاعیلین
	گال ءِ درستی شش شعر یادوازدہ بند انت، کہ چریشانی تہا نُہ بند گوں بحر ء برابر انت۔ بلے سہ بند چہ بحر ء کستر انت۔ 
تقطیعی مثال 
نُہیں برابریں بند: 
پہ ھوشاماں ترھیت، بشامیں زرد ءِ غم جتیں بولان 
کپنت بیر و سرپنت دمبال، وسبزیت سُرمگیں بولان 
۔	۔	۔	۔	۔
ببیت کاڑ ءِ کہ ڈیہہ ءِ غم، گُشاں ماسرجمیں بولان 
زمین جُنب ءِ حدابند اِنت، چوسالی ٹپی ء نالیت
کپنت واھگ دل ءِ پٹء ،چوتناپیں ڈگارء ترمپ
منی حشکاوگیں زِردانت، منی حشکاوگیں بولان 
رگام آحتنت، شُتنت، عہدی نہ آحتنت نوبت وباری 
وداری کد، دل ءِ رہ سر، کدی دلمانگیں بولان 
۔	۔	۔	۔	۔
۔	۔	۔	۔	۔
تقطیع بحر ءِ باسک 
-01-17-00-00-00مُ فاعی لُن
-01-17-00-00-00مُ فاعی لُن
-01-17-00-00-00مُ فاعی لُن
-01-17-00-00-00مُ فاعی لُن
-01-13-00-00-00اولی بند:
-01-11-00-00-00پ ہوشاما
-01-15-00-00-00ت ھی بش شا
-01-1B-00-00-00می زرد ءِ غم 
-01-13-00-00-00ج تی بولا
-01-13-00-00-00دومی بند:
-01-13-00-00-00ک پت بیرو
-01-15-00-00-00س پت دُمبا
-01-13-00-00-00وسبزی سُر
-01-13-00-00-00م گی بولا
-01-01-00-00-00
-01-0F-00-00-00-------
-01-0F-00-00-00-------
-01
-F5-----
-01-0B-00-00-00-----
-01-15-00-00-00چارمی بند:
-01-17-00-00-00ب بت کاڑ ءِ
-01-1B-00-00-00ک ڈیہہ ءِ غم 
-01-13-00-00-00گ شاما سر
-01-13-00-00-00ج می بولا
-01-15-00-00-00پنچمی بند:
-01-19-00-00-00زمی جب ب ءِ 
-01-17-00-00-00ح دا بدات ق
-01-15-00-00-00چ سالی ٹپ 
-01-11-00-00-00پ یانالی
-01-13-00-00-00ششمی بند:
-01-11-00-00-00ب نی آدم
-01-13-00-00-00گ شے زورا
-01-15-00-00-00ک یانی بے 
-01-13-00-00-00وسی بولا 
-01-15-00-00-00ہپتمی بند:
-01-13-00-00-00ک پت واہگ
-01-17-00-00-00دل ءِ پٹ ٹا
-01-13-00-00-00چ تن ناپی
-01-13-00-00-00ڈگارء تپ
-01-15-00-00-00ہشتمی بند:
-01-17-00-00-00م نی حش کا 
-01-13-00-00-00دگی زردات
-01-17-00-00-00م نی حش کا 
-01-11-00-00-00وگی بولا
-01-15-00-00-00نُہمی بند:
-01-17-00-00-00رگام آح تت 
-01-13-00-00-00ش تت عہدی
-01-17-00-00-00ن آح تت نو 
-01-15-00-00-00بت و باری 
-01-13-00-00-00دہمی بند:
-01-11-00-00-00وداری کد
-01-17-00-00-00دل ءِ رہ سر
-01-13-00-00-00ک دی دلما
-01-13-00-00-00ن گی بولا
-01)-00-00-00سہ ئیں کستریں بند: ۔
سگار ءِ حوں چکیں زہ بیت کہ لعلیں رک، مانایک 
وفا یک ،مہر یک، ارمانی ئیں دل یک و منزل یک 
پہ تو بھنبھور بات آباد و پہ من محرمیں بولان 
تقطیع : بحر ءِ باسک 
-01-17-00-00-00مُ فاعی لُن
-01-17-00-00-00مُ فاعی لُن
-01-17-00-00-00مُ فاعی لُن
-01-17-00-00-00مُ فاعی لُن
-01-13-00-00-00سیمی بند:
-01-17-00-00-00س گار ءِ حو
-01-17-00-00-00چ کی زہ بی 
-01-13-00-00-00ک لعلی رک
-01-11-00-00-00مانا یک 
-01-01-00-00-00
-01	-00-00-00----
-01-0B-00-00-00-----
-01-0B-00-00-00-----
-01-0B-00-00-00-----
-01-19-00-00-00یادہمی بند: 
-01-17-00-00-00وفا یک مہر 
-01-15-00-00-00یک ارمانی 
-01-17-00-00-00ئی دل یک و 
-01-13-00-00-00من زل یک 
-01-1D-00-00-00دوازدہمی بند: 
-01-1B-00-00-00پ تو بھنبھور 
-01-15-00-00-00بات آبادو 
-01-17-00-00-00پ من مح رم 
-01-0F-00-00-00می بولا
-01)-00-00-00یک و یک باسکے کم انت
	وھدے ولیم شیکسپئر، ٹی ایس ایلیٹ، ٹالسٹائی، شولوخوف، سارتر، غالب ءُ دگہ ھمے وڈیں مزنیں شاعر ءُ لبزانتانی شرگداری بوتگ ءُ آہانی اِزمانی شریانی ھمراہی ء نزوری ھم پیش دارگ بوگت انت، گڈا زاھر انت کہ عطاشاد ءِ ازم ءِ شرگداری کنئگ ءُ آئی ءِ شریانی ھمراہی ء نزوریانی زاھر کنئگ عیبے نہ اِنت، بلکیں المی انت۔ پرے ھبر ء آئی ءِ ازم ءِ سرء ہچ اثر نہ کپیت، آئی ءِ ازم ءِ درجہ کمتر نہ بیت، بلکیں آئی ءِ ازم ءِ ھکیگیں شگل دیم ء کیت، ءُ آئی ءِ ارزشت زاھر وپیداوربیت۔ ءُ چریشی ءِ برکت ء ، آئی ءِ جند ءِ ازم ء ھم پائدہ رسئت کنت، دگہ شاعر ءُ لبزانتانی اِزماں ھم، ءُ انسانی زند ء ھم۔ قول ٹی ایس ایلیٹ ئیگا: 
"CRITICISM IS AS INDISPENSABLE AS BREATH FOR OUR LIFE."(پہ مئے زند ء شرگداری ھمنچو المی انت ، ھمنچو کہ دم ءِ کشئگ)
	کریم دشتی ء وتی کتاب ’’شرگداری‘‘ ءِ توکا عطاشاد ءِ گال گوں سید ہاشمی، گُل خان نصیر، قاضی عبدالرحیم صابر، آدم حقانی ءُ عبدالحکیم حقگو ءِ گالاں دیم پہ دیم (COMPARE)کُتگ انت، ءُ ھمے آسر گشتگ کہ عطاشاد ءِ گال چرے دُراھیں شاعرانی گالاں شرتر انت، ءُ ھاسیں سُورت ء قاضی عبدالرحیم صابر، آدم حقانی ءُ عبدالحکیم حقگو ءِ گال عطاشاد ءِ گالانی دیم ء ہچ نہ انت۔ بلے منی نزّ ء ھکیکت بس انچک نہ انت، بلکیں چریشی ء باز گیشتر اِنت، ءُ آایڈول ، کہ عطاشاد ءِ گال ءُ لچہانی دیم ء بلوچی زبان ءِ سجہیں شاعرانی گال ءُ لچہ ھاسیں لبزانکی بستار نہ دارانت۔ ءُ باز شاعرانی گال ءُ لچہ وابس چُکی لیب مالوم بنت۔ بلکیں اگن اُرت بچارئے، تہ عطاشاد ءِ جہل ءُ گران وسنگینیں گال ءُ لچہانی دیم ء فیض احمد فیض ءِ گیشتر اُردو گال ءُ لچہ ھم تلگ تلگ ءُ سبک سُبک گندگا کاانت، چیاکہ عطاشاد اسل ء ٹی ایس ایلیٹ، پابلو نیرودا، حافظ شیرازی ءُ مرزا غالب ءِ مٹیگیں شاعرے۔ وتی تب، مئیل ، لیاکت ءُ شعری ھاسیتانی ھساب ء بلوچی زبان ءِ مرزا غالب اِنت۔ ءُ ایڈولیں شاعر کرنانی توکا پیداک بنت۔ البت آئی ءِ اُردو شاعری ءِ درجہ انچو بُرز نہ اِنت۔ ھنچو کہ آئی ء وت ھم منئتگ:
	’’من وتی اُردو شاعری ء بلوچی شاعری ءِ پارسنگ نزاناں‘‘۔ ۱؂
	عطاشاد ءِ ’’بولان ءِ گال‘‘ ءِ ھر شعر یک کسانیں لچہے ءُ پورھیں گال شش کسانیں لچہانی رنگارنگیں گل دستگے۔ عطاشاد ءِ بولان ءِ گال ءِ مٹ ماں بلوچی ء درگیجگ نہ بیت۔ البت ماں اُردو شاعری ء مرزا غالب ءِ گورء ، ءُ فارسی شاعری ء حافظ شیرازی ءِ گورء ، بلکیں درگیجگ ببیت۔ پمیشا منی نزّ ء اشی ءِ اِزمی بستار باز بُرزاِنت۔ اے چہ دُنیا ءِ شرتریں گالاں یکے۔ ءُ عطاشاد ءِ ’’مستریں شاہکار گال‘‘ اِنت۔ 


تربت، ۱۳ جون۱۹۹۴ء





……………………………………………………
 ۱؂۔ ماہتاک بلوچی کوئٹہ، جون ۱۹۹۰ء ، تاکدیم ۱۹۔
 


غوث بہار ءِ آزمانک مھشر
	آزمانک نوکیں دورءِ پیدائشت اِنت۔ ھژدہمی عیسوی کرن ءِ گڈسرءُ نوزدہمی عیسوی کرن ءِ بندات ء وھدے ماں یورپ ء کارجاہی آشوپ اتک، کہ زوت امریکہ ئے ھم اثر مند کُت، ءُ چریشی ء مردم چہ پیش ء باز دزگٹ تربوت، گُڈا ناول ءِ ڈولیں دراجیں چیز ءِ وانگ مردم ء واک نہ بوت ءُ ناول ءِ بدل ء کستریں چیزے ءِ ذلورت مارگ بوت۔ ہمے جاوراں آزمانک ودی بوت ۔ اشی ءِ بُن ھشت ایر کنوک امریکی انگریزی زبان ءِ آزمانک نویس ایڈگرایلن پو (۱۸۴۸۔۱۸۰۹ء) ات، کہ THE GOLD BUG نامیں آزمانکے باز نامدار اِنت۔ 
	چہ پور ء رند ماں دُنیا ء بے ھساب آزمانک نویس ودی بوتگ۔ بلے چرے بے ھسابیں آزمانک نویساں باز نامدار بوتگ ءُ باز نامدار نہ بوتگ۔ چہ نامدار تریں آزمانک نویسانی توکا پہ مثال اے آزمانک نویسانی نام ء گراں: فرانسیسی زبان ءِ آزمانک نویس موپاساں کہ ’’THE BALL OF FATE‘‘نامیں آزمانکے نامدار انت، روسی زبان ءِ آزمانک نویس چیخوف کہ ’’WARD NO.6‘‘نامیں آزمانکے نامدار انت، برطانوی انگریزی زبان ءِ آزمانک نویس سمرسٹ ماہم کہ ’’‘RAIN‘نامیں آزمانکے نامدار انت، المانی زبان ءِ چیکوسلواکی آزمانک نویس فرانزکا فکا کہ ’’METAMOR PHOSIS‘‘نامیں آزمانکے نامدار اِنت، اطالوی زبان ءِ آزمانک نویس البرٹوموراویا کہ ’’BITTERHONETMOON‘‘ نامیں آزمانکے نامدار انت، ءُ اُردو زبان ءِ آزمانک نویس کرشن چندر کہ ’’ان داتا‘‘ نامیں آزمانکے نامدار انت۔ 
	بلوچی زبان ءِ آزمانک سک نوک اِنت۔ اشی ءِ بُنگیج چہ بلوچی زبان ءِ اولی ماھتاک ’’اومان‘‘ ء بوتگ، کہ مولانا خیر محمد ندوی ء ماں 1951ء ء چہ کراچی ء کشتگ۔ تاریخ ءِ گونڈی ءِ سؤب ء بلوچی زبان ء چہ دیما شتگیں زباناں باز کمتر آزمانک نبشتہ کنئگ بوتگ۔ ءُ چہ نبشتگیں آزمانکاں گیشتر آزمانک ھاسیں معیارے ندار انت۔ چمے آزمانکاں یکے غوث بہار ءِ آزمانک’’مھشر‘‘ اِنت، کہ پہ گونڈی ایڈول بیان کنئگ بیت: 
	’’نیمروچ ءِ ٹاک انت۔ زمین چو تپتگ ئیں تینک ء گرم اِنت، دُور یک دنزے چست بوئگا اِنت۔ بُلند ءُ بُرزیں بادگیر ءِ درءِ دپ ء اوشتوک ئیں وش رنگ ءُ وش بالادیں اسپیت پوش ئیں ورنا ءِ چم پما دنز ء سک انت۔ دنز نزیکا اتک، ہنچوش نزیکا کہ یک پیر مردے درابوت کہ سرء یک درتگ ئیں پاگے ات پاداں شپادات بے ناھیری ء دیم پہ ہمے بادگیرء پیداک ات۔ وھدے اتک ءُ بادگیر ءِ دپ ء سر بوت، زرت یے کہ بادگیر ءِ تہا بہ پتریت۔ بادگیر ءِ دپ ء اوشتوک ئیں ورنا ء (کہ بادگیر ءِ پاسپان ودی بوتگ ات) پیر مرد ء را پترئگ ء نیشت ءُ درائینت۔ 
کُجا بوتگ ئے؟
من………… وا…………ب…………بُو…………تگ اوں…………!
واب کپتگ ئے…………بلے چون؟…………تو اے بلاہیں سُورءِ گوشاں کرکنوک ئیں توار نہ اشکتگ۔ 
	انّاں انّاں…… پیر مرد ء پہ ہیسکگ پسو دات۔ پدا پہ بے تاھیری ء گوں ورنا ء منت ءُ دست بندی ء لگت۔ منا بل کہ من اے بادگیر ءِ توکا بروآں………… کمیں وتی ساہگ ء سردبکن آں…………ابو بابی…………چوں گرم انت۔ ترا سما ھست مروچی چے روچ ایت؟
	اِنّاں …………اِنّاں…………
	بابا مروچی مھشر انت ۔سہبی ئین اِنت کہ واجہ ھدا ء وتی بندگانی ماں دنیا ء کرتگ ئیں کارانی ھساب داد بنا کرتگ ات۔ …… اے ھما مردمانی جاہ انت کہ آواں دنیا ء نیکین ءُ شریں کارکرتگ۔ اے جاہ ء را جنّت گوش انت…………
	کمیں ترہ تئی نام ء جنتیانی دپتر ء چاراں بلکیں بیچارگ واجہ ھدا ء تئی سرء بزگ کرت ءُ ترا جنتّی مردماں گوں ہوار کرتگ یے…… ورنا دپتر ءِ چارئگ ء لگت۔ 
	واجہ تئی نام چے بوت……؟
	منی…………منی نام کلیڈ انت۔
	تئی پت ءِ نام…………
	منی پت ءِ نام ٹہلو اِنت۔ 
	تو کُجا نشتگ ئے؟ 
	ابا…………! من پنچیں کرز بلوچستان ءِ نندوک اوں…………
	شریں دمانے تاکانی لیٹینئگ ءُ اینگر آنگر کنئگ ء پددرائینت: 
	تئی نام ادا نیست۔ دست یے پہ زربار ء ٹال کرت اینگوبرو…… دیما لہتے بان ودی بیت بلکیں تئی نام ہموداں بہ بیت بیچارگ……! 
	پیر مرد ہید ء ریچان ء دیم پہ زرباری نیمگ ءِ باناں شُت گندیت پسیل ءِ دپ ء یک ورنائے اوشتوک انت کہ اولی ورنائیگ ء وشبالاد ءُ وشرنگ وانہ انت، بلے وشیں آزا ءُ دروشم داریت۔ اے جاگہ اعراف ات ءُ ورنا اعراف ءِ پاسپان ات۔ آئی ء وتی دپتر ء پیر مرد ءِ نام چارت، بلے آئی ءِ دپترء ھم پیر مردم ءِ نام نیست ات۔ پمیشا ورنا ء درائینت کہ دیم پہ شگرب ء برو ترا آسے ءِ روکی گندگ ء کیت، بلکیں ھمودا تئی نام بہ بیت۔ پیر مرد ء پہ بے وسی ءُ لاچاری دیم شگرب ء دات ءُ تچان ء روان بوت۔ وھدے آس ءِ نزیک ء رسئت تہ یک سیاھیں مردے پیر مرد ءِ دیم ء دراتک۔ اے مرد چرادوئیں ورناہاں جتا ات۔ رنگ ئے باز ھراب ترات بلے مردم گری ء شرتر ات۔ پیر مرد ء گشت کہ منی نام جنت ءُ اعراف ءِ دپتراں نیست ات …………نوں شما مہربانی کن ات وتی دپتر ء بچاراِت باریں منی نام ہست نیست۔ 
	اداں دپتر مپتر نیست ابّا………… ہرکسی گناہ چہ سواباں گیش بنت………… آوانی جاگہ ہمیش اِنت۔ ادا کس پہ نام نئیت………… اداں ہرکس ء ملائک کارانت ءُ آسیں چاتانی توکا چگل دے انت۔ …………
	پیر مرد ء درّائینت…………منا دنیا ء یک مزنیں راجے ہست ات، بلے اداں یکے ہم نہ گنداں………… بلکیں چہ من ساری اتکگ انت…………گندئے من آوان ء بدیستیں گڈاں منا وتی جاہ ءِ سما کپتگ ات۔ تومہربانی نہ کن ئے منا ہما چاتاں پیش ندارئے کہ تئی گوشتن ء اوداں ملائک مردماں کارانت چگل دئے انت۔ سیاہیں مرد ء………… پیر مرد دوزہ ءِ سیل ء بُرت کہ وتی راج ء بچاریت۔ پیر مرد گندیت کہ مزن مزن ئیں چات انت کہ چہ کوھانی اشکر ء روک انت ءُ ہمے چاتانی توکا مردم سُچئگا انت۔ یک چاتے ءِ گورء ہردوشت انت۔ سیاھیں مرد ء درائینت ایش انت تئی مردم…………؟
	پیر مرد ء وتی چم چات ءِ توکاشانک دات انت گندیت کہ چات ءِ توک ءِ مردم بے تواری سُچئگا انت۔ یکے ہم دست وپاد نہ جنت کہ توجیلے بہ بیت۔ انّاں اے منی راج نہ انت………… پیر مرد ء پسّو دات…………منا چُشیں جان دُزّ ءُ کاہل ئیں راج نہ بوتگ۔ 
	سیاھیں مرد ء پیر مردء رادگہ چاتے ءِ نیمگا بُرت۔ 
	ایش انت تئی راج…………
	پیر مرد ء پدا وتی سلتانیں چم دومی چاتء شانک دات انت۔ کلیں مردم بانکُرمان بانکُر اِت انت، ہریکے ہمے جُہد ات کہ دومی ءِ بدل ء من بُسچ آں…………
	اِنّاں…………اِنّاں………… اے راج منی نہ انت۔ منا چوشیں وش تپاک ئیں راج بہہ نہ بوتگ۔ پیر مرد ء پدا پسو دات۔ 
	ہردک پدا دگہ چاتے ءِ نزیکا شُت انت، پیر مرد ء راپدا سیاہیں مرد ءِ گوشئگ ءِ سرا وتی چمان ء چاتے ءِ توکاشانک دات انت، دانکہ چات ءِ توک ءِ کلیں مردم گریوگا انت یکے دومی ءِ چیر ء پترئگ ءِ کوشستا انت۔ 
	انّاں…………انّاں لالے! ………… پیر مرد ء پسو دات۔ اے ڈؤلیں لگوریں راج بہہ منی بوت نہ کنت۔ 
	پداہردک دگہ مزن ئیں چاتے ءِ نزیکا شُت انت۔ 
	ایش انت تئی راج………… ؟ سیاھیں مرد ء پدا چہ پیر مرد ء پول کرت۔ 
	پیر مرد ء کمیں دُور چات ءِ مردمان ء دیست۔ پدا کمیں دیما شُت۔ پدا وتی چمان ء لتارت ءُ شری ء چارئگا لگت۔ کمیں پدا دیما شُت ءُ وتی چمان ء شری ء لتارت چارت ءُ جت یے کوکارے ،ہمیش انت………… ہمیش انت …………منی راج ………… بے شک ہمیش انت۔ 
	سیاھیں مرد ھیران ءُ ھبکہ پیر مردء چارئگا ا ت کہ ایشی چون وتی راج پجّا آؤرت۔ جست یے کرت کہ تئی راج ءِ پجارئگ ءِ نشانی چے انت۔ وہدے کہ ایشانی دروشم بدل بوتگ۔ پوست ماں جان ء نہ دارانت۔ اے ھالت ء توچوں دُرست کُرت کہ اے تئی راج اِنت۔ 
	تئی راست انت………… پیر مرد ء پسو دات ۔بلئے راج چہ رنگ ءُ دروشم ء انّاں، بلکیں کردار ء پجارگ بیت۔ بچار ہرکس ہمے کوشستا انت کہ چات ء دربئیت۔ وہدے یکے چات ءِ لمب ء رسیت ءُ درآیگی بیت دومی پاد ء یے گِر انت ژپ انت، پدا چات ءِ توکا دور یے دے انت۔ دانکہ اے درمئیت کہ ماپشت کپ ایں۔ اے کردار ماں دنیا ء ابید منی راج ء دگہ ہچ راج ء راگوں نہ بوتگ۔ اے ناتپاکءُ ھسدورائیں راج منی انت ۔………… منابل کہ منی جاہ ہمیش اِنت لالے……۔ ۱؂
…………………………………………………………………………………………
 ۱؂۔ زِرگوات، تاکدیم۲۲۔۳۳
	غوث بہار ءِ اے آزمانک ’’مھشر‘‘ ءِ بُن گپ(SUBJECT)گوں نیم قبائلی ، نیم گلامداری ءُ نیم جاگیرداری نفسیات ء سیادی داریت۔ بلوچ تنی وھدی چرے مالی و چاگردی بندوبوج ء درنئیتکگ انت، پمیشا آہانی نفسیات ہم مزنیں کساسے ء ہمیش اِنت۔ بزاں ’’یکے دومی ءِ پادانی دارگ ءُ کشّگ۔‘‘
	بلے بلوچ شاعر ءُ کلمکار اں وتی وتی رنگ ء اے نفسیات ءِ شرگداری کتگ۔ مثال ھبر ء سید ظہور شاہ ہاشمی ء وتی یک قولے ءِ سورت ء اشی ءِ شرگداری کُتگ، کہ چوش انت: 
	’’من ء مہ گرِین اِت، کہ شمے وتی پد گاربنت!۔‘‘ ۱؂
	جی آر ملا ء وتی یک شعرے ءِ سُورت ء اشی ءِ شرگداری کتگ، کہ اے رنگا انت: ؂
’’مہ گِرین من ء راتئی پد گاربنت‘‘ 
تئی کار ءُ پد تئی سرء بار بنت ۲؂
	ءُ غوث بہار ء وتی ہمے آزمانک ’’مھشر‘‘ ءِ سُورت ء اشی ءِ شرگداری کُتگ، چہ شرگداری ء پیسر اشی ءِ عکاسی ھم کتگ۔ سید ہاشمی ءُ جی آر ملا ءِ شرگداری وتی وتی جاگہہ ء شر انت۔ بلے آہانی اِزمی شگلانی تنک پہناتی ءِ سوئب ء پہ گونڈی شرگداری بوت بوتگ، وھدیکہ غوث بہار ءِ ازمی شگل ءِ پرہ پہناتی ءِ سؤب ء شرگداری ءِ ھمراہی ء عکاسی ھم بوتگ، ءُ آھم شائیگان تر ءُ پیداورتریں وڈے ء ۔
……………………………………………………………………
 ۱؂ ۔ سِستگیں دستونک، تاکدیم ۱۶۔	۲؂ ۔بژن، تاکدیم ۳۹۔ 
	ءُ چہ ہمے گپ ء بُن گپ ء آزمانک ءِ بنجاہی ھیال (THEME)دراتکگ ءُ آبنجاہی ھیال ایش انت کہ ’’ھرچ راجے کہ مُدام وت ماں وتی اڑو کُڈ ء جنگ ءُ چوپانی آماچ ببیت ءُ ہچبر یکی وتپاکی مزانت، تباہ و برباد بیت۔‘‘ 
	میتھیو آرنلڈ ءِ گُشئگ ءِ رُوء لبزانک زند ءِ عکاسی ، زند ءِ شرگداری، زند ءِ ٹہینئگ ءُ زند ءِ پلگارگ اِنت۔ ‘‘ 
	غوث بہار ء وتی اے آزمانک ء زند ءِ عکاسی ءُ شرگداری کُتگ، تاکہ زند ٹہینئگ ءُ پلگارگ ببیت۔ آئی ء بلوچ راج ءِ نام نہ گپتگ، بلے ماتیں وتن بلوچستان ءِ نام گپتگ، بُنجاہی کردار پہ پیر مرد ءِ نام گپتگ کہ کلیڈ انت، آئی ءِ پت ءِ نام گپتگ کہ ٹہلو انت ءُ آئی ءِ منند جاہ ءِ ہم کہ پنچیں کرز انت، چرے چیزاں زاھر بیت کہ آئی ءِ اشارہ بلوچ راج ءِ نیمگا انت۔ آپہ وتی راج ءِ ناپتاکی، ھسدواری، وت ماں وتی اڑ وکُڈ ، جنگ ءُ چوپ ءُ پدمنتگی ء سک دل پدرد انت۔ آئی ء سما انت کہ اگن بلوچ راج ءِ اے جاور ہمے ڈول ء برجا ببنت، تہ آدیم ء روگ ءِ بدل ء گیشتر تاوان بار بوت کنت۔ پمیشا آلوٹیت کہ بلوچ راج ءِ اے جاور بدل ببنت۔ ءُ پرے مُراد ء آوتی اے ھاسیں آزمانک ءِ کمک ء بلوچاں یکی و تپاکی، دوستی و ہمدردی ءُ آگہی و دیمروی ءِ سکین ء دنت۔ 
	اے آزمانک ءِ تکنیک نشانیدار (symbolic)انت۔بلوچی زبان ء گیستر آزمانک نویساں بیانیNARRATIVE) (تکنیک ء آزمانک نبشتہ کتگ۔ بلے لہتیں آزمانک نویس ھنچیں ھم است کہ آہاں چہ بیانی تکنیک ء ابید نشانیداریں تکنیک یادگہ ہمے ڈولیں نوکیں تکنیکاں ھم آزمانک نبشتہ کتگ۔ غوث بہار چمے لہتیں آزمانک نویساں یکے زانگ بیت۔ بلوچی ءِ اے کمیں آزمانک نویساں تنی وھدی نشانیداریں آزمانک ھم سک کمک نبشتہ کتگ۔ چمے کمکیں نشانیداریں آزمانکاں یکے غوث بہار ءِ ’’مھشر‘‘ اِنت۔ بلوچی ءِ چرے نشانیداریں آزمانکاں گچینی آزمانک انگت کمتر انت ءُ چمے کمتریں گچینی آزمانکاں یکے غوث بہار ءِ ’’مھشر‘‘ اِنت۔ اشی ءِ توکا مھشر زنڈیں چکاس ءِ نشانی انت، جنت زنڈیں وشی ءِ، اعراف وشی ءُ گم ءِ درنیامی جاورءِ، ءُ دوزہ زنڈیں گم ءِ۔ 
	اشی ءِ طرز (STYLE)شرانت۔ غوث بہار ءِ آزمانک نویسی طرز چونائی ھم شرانت۔ بلے آئی ءِ اے شریں طرز ماں آزمانک ’’مھشر‘‘ ء وتی بُستریں سند ء گندگ بیت۔ سادہ روان ءُ واناک ، کہ وہدے مردم ئے وانگ ء بنا کنت تہ ردی سُورت ء یکیں نیاد ء کٹینئگ ئے لوٹیت۔ گیشتر نشانیداریں آزمانک سک گران بنت ءُ پہ ردی مردم ء وانگ ئے وش نہ بیت۔ بلے اے آزمانک نشانیدار انت، پدا ہم آسان انت ءُ پہ ردی مردم ء ھم وانگ ئے وش انت ۔ 
	ندارگ نویسی جوانیں وڈے ء گندگ بیت۔ چوکہ ’’روچ یک گوازے ءِ بُرزی ء سرءِ بانا اوشتاتگ…… کلیں جہان، ہرجاہ کہ چماں شانک بدئے یک سیاہ ڈنے ءِ رنگا گندئگ ء کئیت………… دور یک دنزے چست بوئگا انت…… ہنچوش سما کپیت چیزے پیداک انت…… دنز نزیکا اتک، ہنچوش نزیکا کہ یک پیر مردے درابوت۔ ……بلند ءُ بُرزیں بادگیر ءِ درءِ دپ ء اوشتوک ئیں…… ورنا…… ہما دنز ء چارئگا اِنت کہ چہ نزیکا نزیک تر پیداک انت دُور دیست یے کہ لہتیں بان انت…… لچ ءُ گلی ئیں بان انت بلئے وشیں زیدے ء بستگ انت ءُ یک مزنیں پسیلے ءِ توکا انت ءُ پسیل ءِ دپ ء یک ورناھے اوشتوک انت۔ دُور دیست یے کہ یک آسے روک انت ۔ آس ءِ برانز کدی سُہر، کدی سبز ءُ کدی سیاہ گندگ ء آئگا ات۔‘‘ ۱؂
	شگل ءُ حولیہ نویسی ھم شریں رنگے ء گندگ بیت۔ چوکہ : بنجاہی کردار پیر مرد ء ’’سر ء یے یک درتگ ئیں پاگے ات، یک ھشت ٹپی ئیں شلوارے کہ چہ اگڑ ء پُر ات پاد ء ات یے ءُ یک دراج ئیں پشکے کہ چہ جیگ ءُ آستونکا دزبہر ات گورء ات یے۔ دیم یے چہ پُلک ءُ ھاکاں دنزین ات۔ پاداں شپاد ات، زانا سواس یے ماں راہ ء درتگ ات انت۔‘‘ 
	جنت ءِ پاسپان ’’وش رنگ ءُ وش بالادئیں اسپیت پوش ئیں ورنائے ات۔‘‘ 
	اعراف ءِ پاسپان ’’چو اولی ورنائیگ ء وشبالاد ءُ وشررنگ و نہ اِنت، بلے وشیں آزا ءُ دروشم داریت۔‘‘ 
	ءُ دوزہ ءِ پاسپان ’’چہ ہردک ئیں ورنایاں گستا ات۔ اے مرد سیاہی ء چو سُتکگ ئیں پُگنز ء ات۔ پونزے پیلی پونزے ات۔ ھریک گرانزے چو کلولوڑی ءِ دموک ء ات۔ چم یے پیشانی ءِ سرا ات انت۔ یک مزنیں بُنڈے دستء ات یے۔ بُنڈ ءِ سرچو تندور ءِ لٹ ئیگ ء ستکگ ات۔‘‘ ۲؂

……………………………………………………………………………………………………
 ۱؂ ۔ زرگوات، تاکدیم ۲۲،۲۳۔۲۷،۲۹۔۳۰۔
عمر ءُ عُمری دور گیشتر زاھر کنئگ بوتگ انت، چوکہ : بنجاہی کردار پیر مردے کہ عمرئے ھپتاد سال انت، جنت ءُ اعراف ءِ پاسپان ورنا انت، ءُ دوزہ ءِ پاسپان نئے ورنا انت ءُ نئے پیر بلکیں دوئیں دورانی نیامجین ء انت، یاکماس انت۔ ۱؂
	سُرو پُرھم زاھر ءُ پیداور کنئگ بوتگ انت۔ چوکہ: ورنا ء کمیں بچکندت۔ بلئے ھیرانی ء ہُورت، ہُورت ء اے پیر مردء راچارئگا ات، دست یے پہ زربار ء ٹال کرت، دیم یے پہ زربار ء دات، رہادگ بوت، گوں اے گرم ء ھیدریچان ء بے چارگ ئیں پیر مرد تچان ات۔ پہ نازانت ئیں منزل ء ۔ھیدے رؤت ءُ ھیدے کئیت بلئے نہ اوشتات بیت ءُ نئیکہ نشت ءُ دم بالا آرئگ بیت، دست یے پہ شگرب ء ٹال کرت، دیم یے ترینت ءُ پشت یے گوں پیریں مردء دات یے۔ پیر مرد ء دیم پہ شگرب ء دات ءُ …… پداتچان ء روان بوت، ہمے چاتانی توکا مردم سُچئگا انت، یک پوستے لہیت ءُ دومی رجیت، پیر مرد ء وتی چم چاتءِ توکا شانک دات انت، پیر مرد ء پدا وتی سلتانیں چم دومی چات ء شانک دات انت، ہر یکے ہمے جہدا ات کہ دومی ءِ بدل ء من بُسچ آں، ہردک پدا دگہ چاتے ءِ نزیکا شت انت، پیرمردء پدا سیاہیں مرد ءِ گوشئگ ءِ سرء وتی چمان ء چاتے ءِ توکا شانک دات انت، دانکہ چاتءِ توک ءِ کلیں مردم گریوگا انت، یکے دومی ءِ چیر ء پترئگ ءِ کوشستا انت، پدا ھردک دگہ مزن ئیں چاتے ءِ نزیکا شت انت، اے چات ءِ آس چات ءِ لمب ء جمبور ات، پیر مرد ء کمیں دور چاتءِ مردمان ء دیست پدا کمیں دیما شت۔ پدا وتی چمان ء لتارت ءُ شری ء چارئگا لگئت۔ 
…………………………………………………………………………
 ۱؂ ۔ زِر گوات ، تاکدیم ۲۲، ۲۵، ۲۷، ۲۹۔ 
 کمیں پدا دیما شت ءُ وتی چمان ء شری ء لتارت چارت ءُ جت یے کوکارے، بچار ہرکس ہمے کوشستا انت کہ چات ء دربئیت، وھدے یکے چاتءِ لمب ء رسیت ءُ درآیگی بیت دومی پاد ء یے گرانت ژپ انت، پدا چات ءِ دوریے دے انت دانکہ اے درمئیت کہ ماپشت کپ ایں‘‘ ۱؂۔
کِردو نفسیات نویسی ھم پیداوریں سُورتے ء گندگ بیت۔ دوزہ ءِ دگہ دگہ راجانی کرد و نفسیات دگردگر زاھر کنئگ بوتگ انت، ھنچوکہ ھکیکت ء بنت۔ اولی راج جان دُزّ ءُ کاہل اِنت، چوکہ: ’’پیر مرد ء وتی چم شانک دات انت۔ گندیت کہ چات ءِ توک ءِ مردم بے تواری ء سُچئگا انت۔ یکے ہم دست و پاد نہ جنت کہ توجیلے۲؂ بہ بیت‘‘ 
دومی راج وش تپاک انت، چوکہ ’’کلیں مردم بانکر ماں مانکر ات انت، ہریکے ہمے جہد ء ات کہ دومی ءِ بدل ء من بُسچ آں ۳؂۔‘‘ 
	سیمی راج لگور انت، چوکہ: چاتءِ توک ءِ کلیں مردم گریوئگا انت، یکے دومی ءِ چیر ء پترئگ ءِ کوشستا انت۔‘‘ ۴؂ 
	ءُ چارمی راج ناپتاک ءُ ھسد وار اِنت، چوکہ : ہرکس ہمے کوشستا انت کہ چات ء دربئیت۔ وہدے یکے چاتءِ لمب ء رسیتءُ درآیگی بیت دومی پاد ء یے گرانت ژپ 
…………………………………………………………
 ۱؂۔ زِرگوات ، تاکدیم ۲۳، ۲۸، ۲۹۔ ۳۱،۳۲، ۳۳
 ۲؂۔ ھما ، تاکدیم ۳۱ 
 ۳؂ ۔ ھما ، ھما
 ۴؂ ۔ ھما ، تاکدیم ۳۲
انت پدا چات ءِ توکا دوریے دے انت دانکہ اے درمئیت کہ ماپشت کپ ایں۔‘‘ ۱؂ 
	گپّ ورپ نویسی ھم مزنیں کساسے ء سوب مند اِنت، گیشتر گپّ ورپ نئے دراج انت ءُ نئے لک، بلکیں کائدہ انت ءُ آہانی پیش کنئگ ءِ وڑ ہم شرانت، چوکہ: 
 	پیر مرد ء راپترگ ء نیشت ءُ درّائینت۔ 
	کُجا بوتگ ئے؟………… کئے تو…………؟ 
مں…………م…………من…………وا…………ب…………بُو…………تگ اوں………… من………… منا………… بل …………بل کہ ………… دم اوں ……بالا …………بئیت …………رندا …………جُست بکن ………… پیر مرد ء پہ ھیلتے پسّہ دات۔ 
	واب کپتگ ئے…… بلئے چون؟ …… ورنا ء پہ ہجکئی جُست کُرت …… تو اے بلاھیں ’’سُور‘‘ ءِ گوشاں کرکنوکیں توار نہ اُش کرتگ۔ 
	اِنّاں انّاں…… پیر مرد ء پہ ہیسکگ پسو دات۔ من ہچی ء سئی نہ اوں۔پدا پہ بے تاہیری ء گوں ورنا ء منت ءُ دست بندی ء لگت…… منا…… منا بل کہ من اے بادگیر ءِ توکا بروآں………… کمیں وتی ساہگ ء سرد بکن آں………… ابوبابی………… چوں گرم انت ……‘‘ ۲؂
	ساھتے ء رند ورنا ء پدا درائینت۔ 
………………………………………………
 ۱؂۔ زِرگوات، تاکدیم ۳۳
 ۲؂ ۔ ھما ، تاکدیم ۲۳
	’’ترا سما ہست مروچی چے روچ ایت…………؟
	’’انّاں ……انّاں………… پیر مرد ء پسو دات…………من ساری ء گوشت اوں کہ من واب بیتگ اوں…………منا روچ ءِ برانزاں سُوتک ءُ پاد کرت۔‘‘ ۱؂ 
	پلاٹ ءِ ردوم جوانیں وڈے ء بیت۔ ھرچیز پہ رِدوبند، یکّے دومی ء رند باریگ باریگ ء دیم ء آھان بیت۔ قیامت بیت۔ بُنجاہی کردار پیر مرد ھشر ءِ پٹ ء روت۔ ھساب داد ءِ ھلاسی ءِ سؤب ء پیسرا سرئے جنت ءِ انتزام جاہ ء کپیت، پدا اعراف ءِ انتزام جاہ ء، پدا دوزہ ءِ انتزام جاہ ء، ءُ چریشی ء رند دوزہ ءِ جند ء۔ دوزہ ء آوتی راج ء شوہاز کنت۔ وتی راج ءِ شوہاز ءِ وھدء باریگ باریگ ء دگہ دگہ بازیں راجے گِندیت، ءُ گڈ سرء وتی راج ء گندیت، کہ مردم ئے وتی کرد ءُ نفسیات ءِ پدا ھرآمردم ءِ پاد ء گِرانت ژپ انت ءُ جہل ء دوردی انت کہ چہ آسی چات ء درآھگ ءِ کوشست ء کنت۔ بُنجاھی ھیال چہ کلائمکس ء پیسر مالوم نہ بیت۔ بلکیں چہ کلائمکس ء رند، ھلاسی ءِ وھد ء زاھر بیت، کہ ھکیگیں جاگہہ اِنتئے۔ 
	زند ء راپہ تنکی (SHORT RANGE)چارگ ءِ بدل ء پہ شائیگانی (LONG RANGE)چارگ بوتگ۔ چونائی ء چارگ ءِ اے دوئیں وڈ جوان انت۔ بلے اولی وڈ ء چارگ ءِ آسرء گیشتر ، مردمانی جِتا جتائیں زند زاھر وپیداور بنت۔ وھدے کہ دومی وڈ ء چارگ ءِ آسرء گیشتر مردمانی ھواریں زند زاھر وپیداور بنت۔ پہ شائیگانی چارگ ءِ سؤب ء اِدا گیشتر مردمانی ھواریں راجی زند زاھر و پیداور گندگ ء کاانت۔ 
	دردواری شریں پیمے ء مارگ بیت۔ لبزانک ءُ ازم ءِ دگہ دگہ تہر بنت، چوکہ گمی (TRAGEDY)، گلی(COMEDY) ،تژنی (RIDICULOUS)،مسکرائی (COMIC)ءُ دگہ ہمے وڈیں ، ایدگہ تہرانی واستا دردواری المی نہ اِنت، بلے پہ گمی لبزانک ءُ اِزم ء المی انت ۔ اے آزمانک ہم یک گمی آزمانکے،پمیشا ایشی ءِ توکا درداوری باز اِنت۔ گیشتر سُروپُر، گپ و رپ ءُ بیان چہ درد و سوزمان ءُ گم و رنج ء سرریچ انت۔ ءُ آہم جتائین ءُ ھوریں۔ ھردوشگلاں چوکہ : ’’زوت کن کہ منا گرم ء کُشت…… منا چہ ادء گیش سگ نیست منی بابل ، منا بل چہ اے گرم ء بہ چُٹ آں، نیست دگہ سوجے بدئے کہ من چوں بکن آں، بلے زوت کن بابی کہ منا گرم ء گارکُت، سیاہیں مرد ء کہ مردم گری ء چہ اولیگ ئیں دوئیں ورنایاں شرتر ات۔ پیر مرد ء را دوزہ ءِ سیل ء بُرت کہ وتی راج ء بچاریت۔ پیر مرد گندیت کہ مزن مزنیں چات انت کہ چہ کوہانی اشکر ء روک انت ءُ ہمے چاتانی توکا مردم سُچئگا انت، یک پوستے لہت دومی رجیت۔ ۲؂





 ۱؂ ۔ زرگوات، تاکدیم ۲۴۔ 
۲؂ ۔ زرگوات، تاکدیم ۲۷،۲۸،۳۱
	آزمانک ءِ زبان ھم شراِنت۔ لبز، ترکیب، اشانی کارمرزی، گریمر، ءُ دگہ ہمے ڈولیں چیز مجموعی سُورت ء جوان انت۔ زبان ازگار ، سادہ ءُ روان اِنت۔ مثال ھبر ء : پیر مرد ء ماں اے بادگیر ءِ پترئگ ء باز منت وزاری کرت بلئے وھدے ورنا ء آئی گپ گوش نہ داشت نائلاج بوت گوشت ئے: ’’جنّت پہ منّت وش نہ اِنت،ہچ بندہ ءِ دل کش نہ اِنت‘‘ ءُ دیم یے پہ زربار ء دات، رہادگ بوت‘‘ پیر مرد گپا ات ءُ ورنا ھیران ات روک روک ء پیر مرد ءِ دپ ء چارئگا ات کہ اے کئے اِنت ءُ چونیں ایت کہ مروچی مھشر ءِ روچء ہم وانڈ ءُ ویل انت ترّیت۔‘‘ ۱؂
	غوث بہار ءِ آزمانک ’’مھشر‘‘ ء بازیں شری ئے گندگ بیت۔ بلے اے آزمانک چہ نزوری ء ہم پاک نہ اِنت۔ مثال ھبر ء: 
	آزمانک ءِ تکنیک بُرز ء ھر چُند کہ من نشانیدار گُشتگ۔ بلے ھکیکت ھمیش انت کہ تکنیک پہکا نشانیدار نہ اِنت، بلکیں نشانیدار ءِ ھمراہی ء بیانی ھم است اِنت۔ نشانیداریں آزمانک ء بیان اتک کن انت، بلے بائدیں بیان انچو دراج مبنت ءُ بیانی رنگ انچو زیات مبیت کہ آزمانک ءِ جند نشانیدار ءِ بدل ء بیانی مالوم ببیت۔ وھدیکہ اشی ءِ توکا بیان ھنچو دراج انت ءُ بیانی رنگ ھمنچو زیات اِنت، کہ برے برے مردم ھیال کنت کہ اے یک نشانیداریں آزمانکے نہ انت، بلکیں بیانی آزمانکے۔ 
	کافکا ءِ نشانیدار آزمانک ’’METAMORPHOSIS‘‘نشانیداریں رنگے ء ایڈول ء بُنگیج بیت: 
…………………………………………………………………………………………
 ۱ ؂۔ زرگوات تاکدیم ۲۶،۲۷
	انتظار حسین ءِ نشانیداریں آزمانک ’’کایا کلپ‘‘ نشانیداریں رنگے ء اے وڑ ء بنگیج بیت: 
	’’شہزادہ آزاد بخت نے اس دن مکھی کی صورت میں صبح کی …………اور وہ ظلم کی صبح تھی، کہ جو ظاہر تھا چھپ گیا، اور جو چھپا ہوا تھا وہ ظاہر ہوگیا، تو وہ ایسی صبح تھی کہ جس کے پاس جو تھا وہ چھن گیا اور جو جیسا تھا ویسا نکل آیا اور شہزادہ آزاد بخت مکھی بن گیا۔‘‘ ۱؂
	منی جند ءِ نشانیداریں آزمانک ’’سیاھل‘‘ نشانیداریں رنگے ء اے پیم ء بنگیج بیت:
 ۲؂ ۔ METAMORPHOSIS AND OTHER STORIES, TRANSLATED BY WILLA AND EDWIN MUIR, P.9. 
	’’سباہ ءِ سرء کہ دھکان بشام ءِ سیاھیں تُرشتر ء بست کُت تہ آسبز ء رنگیں نوک ورنائیں بچکے بوتگ ات۔ ‘‘ ۲؂
	وھدے کہ غوث بہار ءِ نشانیداریں آزمانک ’’مھشر‘‘ بیانی رنگے ء ایڈول ء بُنگیج بیت: 

…………………………………………………………………………
 "AS GREGOR SAMSA AWOKE ONE MORNING FROM UNEASY DREAMS HE FOUND HIMSELF TRANSFORMED IN HIS BED INTO A GIGANTIC ۲؂INSECT"
 ۱؂ ۔ آخری آدمی ،ص ۹۱۔	 ۲؂ ۔ ماہتاک بلوچی کوئٹہ، ستمبر ۱۹۹۳ء آزمانک نمبر، تاکدیم ۱۴۔	

	’’نیمروچ ءِ ٹاک اِنت ۔ روچ یک گوازے ءِ بُرزی ء سرءِ بانا اوشتاتگ۔ چہ گرم ء مور ءُ مُرگ ء تاں پُلنگ ءُ پیل ء ہچ ساھدار ء اے زکت نیست کہ روچ ءِ اے گرمی ء سگت بکنت۔ کلیں جہان، ہرجاہ کہ چماں شانک بدئے یک سیاہ ڈنے ءِ رنگا گندئگ ء کیت۔ زمین چو تپتگ ئیں تینک ء گرم اِنت۔‘‘ ۱؂؂
	اے بیانی روچ تادودیم ء روت، بلے نئے راستیں نشانی ئے کئیت ءُ نئے نشانی رنگے۔ ءُ سیمی دیم ءِ توک توک ء بس یک نشانی ئے کیت، ءُ آنشانی اِنت۔ ’’مھشر‘‘!۔ 
	نوکیں آزمانک ء بے زلورتیں دراج نویسی نہ بیت، بلکیں گونڈنویسیءِ سرء زور دئیگ بیت۔دریا ماں کونزگ ء بندکنئگ بیت۔ءُ ھر چیزّپیداور کنئگ نہ بیت ، بلکیں چیزّے نہ چیزّے پیداور کنئگ بیت ءُ چیزّے نہ چیزّے وانوک ءِ جند ءِ پہم و زانت ءُ چار وبچار ءِ واستا بے پیدا ور کنئگ ء یلہ دیئگ بیت۔ھاسیں سورت ء نشانیداریں آزمانک ءِ توکاگونڈ نویسی ءُ ھر چیّزءِ پیداور نہ کنئگ ء سر ء انگت ء گیشتر زور دئیگ بیت ۔وھدیکہ غوث بہارؔ ءِ نشانیداریں آزمانکــ’’مھشر ‘‘ ءِ توکاگونڈ نویسی ءُ ھر چیزّ ءِ پیدا ور نہ کنئگ ءِ سر ء ہچ زور دئیگ نہ بوتگ ،بلکیں دراج نویسی ءِ سر ء ءُ ھر چیزّ ءِ پیدا ور کنئگ ءِ سر ء زور دئیگ بوتگ۔ءُ ھچ چیزّ پہ وانوک ءِ پہم و زانت ءُ چاروبچار ءِ واستایلہ دئیگ نہ بوتگ ، کہ چر یشی ء آزمانک شُلامگ شُلامگ ، ءُ سطحی گندگ ء کیت ۔اے رھبند نوکیں آزمانک ءِ لوٹانی مُتابک ء نہ اِنت ۔نوکیں نشانیداریں آزمانک ء وابِلّ، نوکیں بیانی آزمانک ءِ لوٹانی آزمانک ءِ لوٹانی مُتابک ء ھم نہ اِنت ۔
……………………………………………………
 ۱؂۔ زرگوات ، تاکدیم ۲۲۔
	مرچیگیں آزمانک ء گّپ ورپّ (مکالمہ ) بوت ھم کنت ءُ نہ بوت ھم کنت۔بلے اگن گپّ ورپّ بیت،گڈاآھم گونڈ گونڈیں ۔تاکہ آگوں ھکیکت ء ھم دپ ببنت ،وت گڑیں چیزّ مالوم مہ بنت ، ءُ آزمانک ء بے تام مکن انت ۔چوکہ جمیس جوائس ءِ آزمانک ’’CLAY ‘‘ ءِ لہتیں گپّ ورپ انت:
MARIA YOU ARE A VERITABLE PEACEMAKER!.. ‘‘
’’MAMMA IS MAMMA BUT MARIA IS MY PROPER MOTHER ‘‘
 ۱؂’’THANKS, MARIA‘‘
	یار شیدامجد ءِ آزمانک ’’شام کی دہلیز پر آخری مکالمہ ‘‘ ءِ لہتیں گپّ ورپّ انت:
	’’سب کچھ ختم ہوگیاہے۔‘‘
	’’کیا ہوا؟‘‘
	’’میں زندہ نہیں ہوں‘‘
	’’ وہ تو مجھے معلوم ہے تم نے کئی دن پہلے اپنے مرنے کا اعلان کیا تھا۔‘‘
	’’ میرا مذاق تو نہیں اڑا رہے ؟ ‘‘ ۲؂
	یا گڈاجمال ابڑوءِ آزمانک ’’ پیرانی ‘‘ ءِ لہتیں گپّ ورپ انت:
	’’ہاں !‘‘
	’’ارے میری ننھی پیرانی ‘‘ ۳؂
وھدیکہ غوث بہارؔ ءِ آزمانک ’’ مھشر‘‘ ءِ بازگپّ ورپّ دراج انت۔گوں ھکیکتء ھم دپ نہ انت ءُ وت گڑمالوم بنت۔مھشر ءِ ھالی دوگپّ ورپّ بگنداتِ:
۱ ؂ GREAT IRISH SHORT STORIES, PP.216,219
۲؂ سہ مایہ ادبیات اسلام آباد ، جنوری تا مارچ ۱۹۸۸ء ۱۱
۳؂ ایضا ایضا ، ۱۹۹۱ء ، اُردو ترجمہ آفاق صدیقی، ۲۲۴،۲۲۵
	’’ ابامنی نام ء وتی دپترء بچار ۔۔۔۔۔۔من اداں تئی ھمکار ءِ گوشئگ ءِ سرا اتککگ اوں ۔۔سُہبی من ھساب ءُ داد ء پشت کپتگ اوں۔ھُدا وندء جنتّ ءِ مردمانی ناماں منی نام نبشتہ نہ کرتگ۔۔۔۔بلکین تئی دپترء منی نام بہ بیت۔۔۔۔بچار مناشنک جن بابی ۔۔۔۔باریں منی نام ہست نیست۔۔۔۔زوت کن ابا ۔۔۔۔زوت کن کہ منا گرمء کشت۔۔۔۔مناچہ اداگیش سگّ نیست منی بابل۔۔۔۔‘‘۱؂
	’’منی نام کلیڈانت۔۔۔۔۔من پنچیں کرز بلوچستان ءِ نندوک اوں۔۔۔۔من واب کپتگ اوں ءُ ھساب ءُ داد ء نہ رستگ اوں۔۔۔۔تو نوں منی نام ء وتی دپترء بچار ۔۔۔۔ہست منابل کہ چہ اے گرم ء بہ چُٹ آں نیست دگہ سوجے بدئے کہ من چون بکن آں۔۔۔۔بلئے زوت کن بابی کہ منا گرم ء گارکُت۔۔۔۔۔‘‘۲؂
	پداھم ،اشی ءِ متلب ایش ھم نہ انت کہ گپّ ورپّ ہچ سُورت ء دراج کنئگ نہ بیت۔اگن ذلوری مالوم ببیت ،گڈادراج ہم کنئگ بیت ،ھاسیں سوُرت ء دراجیں آزمانکاں ۔چوکہ : چیخوفءِ WARD NO .6ءِ ’’FRIENDLY BROOK‘‘ءُ سمرسٹ ماہم ءِ ’’RAIN‘‘ء جاگہہ جاگہے دراج دراجیں گپّ و رپّ کار مرز کنئگ بوتگ۔بلے ’’ مھشر ‘‘ نئے دراجیں آزمانکے ءُ نئے اشی ء انچودراجیں گپّ ورپّ ءِ ذلورت بوتگ۔

.............................................................................
۱؂ زِرگوات ، تاکدیم ۲۷
۲؂ ھما ، تاکدیم ۲۷۔۲۸
	مروچی ئیں آزمانک ء کردارانی عمرءُ عمری دورانی زاھرکنئگ یا پیداوریں وڈے ء زاھر کنئگ المیّ نہ انت۔ھالی اشارہ بس انت۔چیاکہ مرچیگیں آزمانک نویس ءُ وانوک ھردُک چہ پشییگاں رژن دارتر، زانت کارتِر ءُ ماروک تِرانت۔ھاسیں سوُرت ء نشانیداریں آزمانک ء اے چیزّانی زاھر کنئگ ،یا پیداواریں وڈے ء زاھر کنئگ گندہ تِر المیّ نہ انت۔بلے وھدے اے چیزّ زاھر کنئگ بنت، یا پیداوریں وڈے ء زاھر کنئگ بنت ، گڈا بائدیں زاھر کنئگ ءِ وڈءُ پیم شر ءُ ڈولدار ببنت۔اگن یک ھاسیں کردارے ءِ عمر زاھر کنئگ بیت، گڈااے دگہ ھاسیں کردارانی ھم عمر زاھر کنئگ ببنت۔اگن یک ھاسیں کردارے ءِ عمری دوربزاں ورنائی ، کماشی یا پیری زاھر کنئگ بیت۔گڈاایدگہ ھاسیں کردارانی ھم عمری دورزاھر کنئگ ببنت۔ءُ اگن یک ھاسیں کردارے ءِ عمر ءُ عمری دور دویئں زاھر کنئگ بنت، گڈا ایدگہ ھاسیں کردارانی ھم عمر ءُ عمری دور دوئیں زاھر کنئگ بہ بنت۔یا ددرائیں ھاسیں کردارانی عمر زاھر کنئگ ببنت،یا عمری دور یا گڈاھردُک۔اے نہ انت کہ یکّے ءِ عمر زاھر کنئگ بیت، دگرے ءِ عمری دورزاھر کنئگ بیتءُ دگرے ءِ ہچ زاھر کنئگ نہ بیت۔ءُ اگن ایڈول کنئگ بیت، گڈا کم ّ ء اشی ءِ وڈءُ پیم و اشرّ ببنت۔بلے’’مھشر ‘‘ ء ایڈول کنئگ نہ بوتگ ۔بنجاہی کردار ءِ عمر ءُ عمری دور ھردک زاھر کنئگ بوتگ انت، بزاں ’’ ھپتا دسال‘‘ ءُ پیری‘‘ جنّت ءُ اعراف ءِ پاسپانانی ھالی عمری دورزاھر کنئگ بوتگ انت،بزاں ’’ورنائی ‘‘ ،بلے دوزہ ءِ پاسپان ءِ ، نئے عمر زاھر کنئگ بوتگ ءُ نئے عمری دورھنچومالوم بیت کہ آزمانک نویس ء آکماش یا نیم عمر زاھر کنئگی بوتگ ، بلے لبزءِ کارمرز کنئگ ء بے ھیال بوتگ ۔پمیشا ھبر نیم توام ء پش کپتگ ۔ءُ دگہ دگہ ھاسیں کروارانی عمرءُ عمری دورانی زاھر کنئگ ءُ نہ کنئگ ءِ وڈ پیم ھم شرّ ءُ ڈولدار نہ انت۔
	شرّیں آزمانک ءِ توکا ،اگن ذلورت ببیت، تہ رِدی سوُرت ء مزن ہمتّی درشان کنئگ بیت، بلے کم ہمتّی درشان کنئگ بہ بیت۔چیاکہ کم ہمتّی بنی آدم ءِ دردءِ درمان نہ بیت،اگن دردءِ درمان بیت ،تہ مزن ہمتّی ۔بلے اے آزمانک ء سر زاھر ء کم ہمتّی درشان کنئگ بوتگ۔بنجاہی کردار پیر مردوھدے گِندیت منی راج ءِ ایدگہ دُراھیں مردم دوزہ ءِ چات ء انت،تہ آھم ماں دوزہ ءِ چات ء دورکنت،بے ھساب ودارءُ بے ھُدا ءِ ھُگم ء ۔چہ پیر مرد ءِ اے عمل ء ھر مردم وتی زانت ءُ مارشت،ءُ پکر وھیالانی پدا متلب کشئت کنت۔مثالِ ھبر ء یک متلبے ھمیش بیت کہ مردم وتی راج ءِ جتائی ء ہچ وڈء سگّت نہ کنت۔بلکیں اگن آئی ءِ راج دوزہ ء بروت ، تہ آپرائی ءِ نزیکی ءِ ھاتر ء پہ دوزہ ءِ روگ ء ہم ہچ چک وپد نہ بیت ۔
	دگہ متلبے ہمیش بیت کہ وہدے مردم چہ دراھیں دراں نادربیتءُ زانت کہ پمّن چمے یکیّں راہ ء دگہ ہچ راہ پش نہ کپتگ، گڈا آدگہ چے کنت؟اگن راہ تباہی ءُ مرگ ءِ ببیت، پدا ہم آئیء قبول کنئگ کپیت۔پیرمردء دیست کہ جنّتی ءُ اعرافیانی لڑاں آئی ءِ نام مان نہ ات،پمشاپہ نائلاجی آئی ء دوزہ ءِ آسی چات ء دورکُت۔تُری آئی ءِ راج دوزہءِ آسی چاتے ء ببوتیں یا مبوتیں ،آئی ء دوزہ ءِ یک آسی چاتے ء دورکنگ کپت۔
	ءُ دگہ متلبے ایش ھم بیت کہ وھدے مردم ء بے گت و گبُانیں گم و مصیبت سر ء بکپیت، ءُ آچہ ہرنیمگانا اُمیت ببیت، گڈا پرائی ء دنیا ءُ دنیا ئی زند ء ہچ پائدہ ءُ کشش پشت نہ کپیت۔پمیشا آپہ وت کُشی ء ھم تیار بیت، تُری آوت کُشی ءِ شگل آس ءِ تہہ ءِ دورکنئگ ببیت، آپ ءِ تہہ ءِ دور کنئگ ببیت ، زھر ءِ ورگ ببیت ، وتارا و تاس ءِ جنئگ ببیت ،وتارا کارچ ءِ جنئگ ببیت،یا دگہ ہمے ڈولیں شگلے نامداریں فرانسیسی سوشیالوجسٹ ایمائے ڈرخائم ء ایڈولیں عمل ء را انائی وت کشی (EGOISTIC SUICIDE ) یا لامعمولاتی وت کشی(UNUSUAL SUICIDE)گُشتگ۔
	عِملی ،لبزانکی ءُ ازمی دُنیا ء ایڈولیں وت کُشی نوکیں چیزّے نہ انت۔بے گت و گبانیں گم ومصیبتانی توکا بازیں عِلمی ، لبزانکی ءُ ازمی مردماں ھمے ڈولیں وت کشی کُتگ ۔چوکہ دیوجانس کلبی ، جیک لنڈن مایا کوفسکی، ارنسٹ ہمینگوے، کاوا باتا، اتیلا جوزف، صادق ہدایت ، ورجینا وولف ، کارن بوٹے ءُ دگہ بازینے ء ۔بلکیں جاپان ء وا اے وڈیں وت کُشی دو دوربیدگانی یک ھاسیں بہرے ، ءُ اشی ء یک پاکیں دودے زانگ بیت کہ نام ئے ’’ ہاراکیری‘‘ اِنت۔چہ ۱۸۷۳ عیسوی ء پیسر ا وداھر سال کم و گیش ھزار و پنج سد مردم ء ہمے ڈولیں وت کُشی یا ھارا کیری کتگ۔۱۸۷۳عیسویء
	چہ جاپانی سرکار ءِ نیمگااشی ءِ سر ء پابندی جنئگ بوت ۔بلے دومی جہانی جنگ (۱۹۳۹۔۱۹۴۵ء) ء جاپانیاں اے دودپدا زندگ کُت۔ھرچ سنگرے ء کہ آہاں اتحادیانی دیم ء ببادبوت، تہ آہانی پش کپتگیں سپاھیگ ءُ جرنیلاں دیوان و مراگاہ کُت ءُ ہمے نیام ء ہاراکیری کُت۔بلے وتی ببادء راہچ وڈء نہ منِّئت۔بازجاپانی سرکارءِ نیمگا اِشی ءِ سر ء پابندی جنئگ بوت۔بلے دومی جہانی جنگ (۱۹۳۹۔۱۹۴۵)ء جاپانیا ں اے دودپدا زندگ کُت۔ھرچ سنگرے ء کہ آہاں اتحادیانی دیم ء ببادبوت ، تہ آہانی پش کپتگیں سپاھیگ ءُ جرنیلاں دیوان و مراگاہ کُت ءُ ہمے نیام ء ہارا کیری کُت۔بلے وتی ببادء راہچ وڈء نہ منّئت۔باز جاپانی انگت ء ادناادنایئں ھبرانی سر ء ہاراکیری کن انت۔چیزّے سال ء پیش جاپانی مرد ءُ زالے ء گوں وتی سہ چکاّنی ھمراہی ء بس ہمے ھبرءِ سر ء ہاراکیری کُت کہ آہاں وتی لوگءِ مِلکت ءِ مُقدّمہ ببادداتگ۔جاپانی دودوربیدگانی رُوء ہاراکیری بہادُرّی ،مثالی ءُ ڈولداریں مرگے زانگ بیت۔پمیشانامداریں جاپانی آزمانک نویس ، ناول نویس ءُ شاعر یو کیومشماء چہ ورنائی ءِ دورء اشی ءِ مراد ماں دل ء داشت ۔چہ ہاراکیری کنئگاپیسرائی ء ہاراکیری ءِ بُن گپّ ءِ سر ء لہتیں آزمانک ، ناول ءُ لچہّ نبشتہ کت ءُ لہتیں پلِم ھم جوڑ کُت۔ھنچومالوم بوت،گشے ء ہاراکیری ءِ ریہرسل ء کنئگاات۔ءُ پدا ۲۵ ،نومبر ۱۹۸۰عیسوی ء آئی ء ہارکیری کُت ۔قول ِ نامداریں فرانسیسی پلسپی شوپن ہارئیگا:
	’’ارادہ ء نیٹ کہ گم ءِ اِلاج شوہازکُت ۔بنی آدم ءِ گڈّی پناہ جاہ وت کُشی اِنت۔۱؂ ‘‘
	بلے وھدے نامداریں ہندوستانی پلم اسٹار راجیش کھنہّ ء وتی سُپر اسٹاری ءِ وھدء وت کُشی ءِ بے سوبیں کوشست کُت ءُ چرائی ء جُست کنئگ بوت کہ تووت کُشی ءِ کوشست پرچہ کُت، وھدیکہ توہندوستانی پلمانی سُپر اسٹاراتئے؟ تہ آئی ء پسّہ دات کہ من ویدانت ءِ منّوکاں منی نِزّ ء پہ جسمانی مرگ ء مردم نیست ونابود نہ بیت،بلکیں حُدایا کائناتءِ بہربیت۔من ہندوستانی پلمانی سُپر اسٹاراتاں ، بلے شرّی ءِ سر ء زانت کہ منی اے مزنیں بستارماں دنیائی زند ء اُمبرہ پشت نہ کپیت اگن من وت کُشی بکناں تہ دُنیا ءِ مردم مُدام مناں سُپر اسٹار ء گیر کارانت۔ءُ ایڈول ء منی اے مزنیں بستار ابدمان بیت ۔پمیشا من وت کشی ءِ کوشست کُت۔
	قول نامداریں ایرانی سائنس زانت ءُ تاریخ نویس ابوریحان البیرونی ئیگا:
	’’ہندوستانی گورء بازجاوراں وت کُشی ءِ اجازت بوتگ۔جنوزام ء وتی لوگ واجہ ءِ بیرانی ء آس ء دورکتگ ءُ وتاراکُشتگ۔ہر چ مردمے کہ چہ وتی گریبی ،نارداہی، پیری یا ماذوری ء تنگ اتکگ ، آئی ء آس ء دورکنئگ ءُ وتاراکُشئگ ءِ اجازت بوتگ۔۔۔برہمن ءُ کھشتری ذاتانی مردماں وتاراگنگاء غرق کنئگ ءِ ھکم بوتگ ۔۔۔‘‘ ۱؂
	راستیں راج دوستی ء مردم وشّی ءُ گم ، امیت ءُ نااُمّیتی ، ءُ دگہ ہمے ڈولیں دراہیں جاوراں راج ءِ ھیالء بیت ۔ءُ راج ءِ آزاتی ، وشھالی ءُ دیمروی ءِ واستا پہ ھر ڈولیں ھذمت ءُ قربانی ء تیار بیت۔بلے اے آزمانک ءِ بنجاہی کردار پیرمردءِ راج دوستی ھامگیں راج دوستی ئے گِندگاکیت۔اے چونیں راج دوستی ئے کہ واب ءِ پادآہگ ء رند راج ء نہ گِندیت ،بلے ءِ آئیءِ ھیال ء نہ کپیت،جنّت ءِ ھدّوھدودانی توکا،آئی ءِ ترانگ ء نہ کپیت، اعرافءِ ھند ء ھم آئی ء گیر نیاریت۔بلے وھدے چہ سجہیں دراں نادربیتءُ سّدک بیت کہ بون منی آسردوزہ ءِ آس اِنت ،گڈا انا گہاراج ءِ ھیال ء کپیت۔ءُ آہم پمے ھاترء کہ آئی ء وتی جاہ ءِ سما بکپیت۔چوکہ وت پیر مردگُشیت:
	’’من ھیران آں۔۔۔۔۔منادُنیا ء یک مزنیں راجے ہست ات،بلے اداں یکے ہم نہ گِنداں۔۔۔۔بلکیں چہ من ساری اتکگ انت
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔
۱؂ بحوالہ ول ڈیورانٹ’’داستان فلسفہ ‘‘ جلد دوم ، اُردو ترجمہ سید عابدعلی عابدؔ ۱۴۲
۱؂ سخاوء ، جلد دوم ، ۱۸۰
گِندئے من آوان ء بدیستیں گڈاں منا وتی جاہ ءِ سما کپتگ ات‘‘ ۱؂
	نوکیں دورءِ آزمانک نویسی ء ، آزمانک ءِ ڈولداری ءِ سرء باززور دئیگ بیت۔آزمانک ءِ تکینک ببیت یا طرز ،شگل ببیت یا زبان، گّپ ورّپ ببنت یا بیان، یا دگہ ہمے ڈولیں چیزّ، درستانی توکاوتی اِزم کاری ءِ زور ء گیشتر چہ گیشتر ء ڈولداری ودی کنئگ بیت۔بلے چوڈولدارنہ انت کہ بوُگ لوٹیت۔
	پداھم ،’’مھشر ‘‘ وتی سجہّیں نزوریاں رندھم ،مھشرے۔چیاکہ اشی ءِ شرّی گیشتر انت،اگن اشی ءِ اِزمی پہناتانی نیمگاگیشتر دلگوش دیئگ ببُوتیں ، ءُ اشی ء را ازمی سُورت ء گیشترسوب مند کنئگ ببوتیں ،تہ اے انگتء اِزم ءِ شرتریں نمونہے جوڑبوتگ ات۔بلے ماں بلوچی لبزانک ء ءُ ھاسیں سُورت ء بلوچی آزمانک ءِ پڈء ،اے وتی ہمے شگل ء ھم ، یک پیداوریں ازمی بستارے داریت ءُ غوث بہار ؔءِ شرتریں آزمانک اِنت۔!


						تربت ،۱۴ اگست 								۱۹۹۴ء


...............................................................................................







مُنیراحمد بادینیؔءِ ناولٹ
بلّےِ کہ ماہ بِکپیت
	بلوچی لبزانک ء وتی جاورانی حساب ء شاعری کمکّے دیم ء شُتگ۔بلے رِدانک ءُ ھاسیں سُورت ء ناول بازپُشت ء انت۔پورھیں ناول واتنی وھدی ہچ نبشتہ کنئگ نہ بوتگ ۔البت چریشی ء پیسر لہتیں ناولٹ نبشتہ کنئگ بوتگ ،کہ آہانی توک ء سیّدہاشمی ءِ ’’نازک‘‘ فقیر محمد عنبرؔءِ ’’نل ءِ تور‘‘ ستار پُردُلی ءِ ’’سوب‘‘ ءُ محمدجان رضاؔ ءِ ’’جہد ءِ کاروان‘‘ ھوار انت۔ءُ نوں نوکیں ناولٹ ئے نبشتہ کنئگ نوتگ ، کہ نبشتہ کنوکئے مُنیراحمد بادینی اِنت ءُ نامئے ’’ بِلّے کہ ماہ بکپیت ‘‘ اِنت۔
	اے ناولٹ ءِ بُن گپّ چہ پیسری ناولٹانی بُن گپّاں پہک جتا انت۔اپریل ۱۹۹۰ء ماں پشین ء یک مزنیں واقعہ ئے بوتگ ات،کہ اشی ء دراھیں مُلک ءُ ھاسیں سُورت ء بلوچستان جکسینت افغان باغی صاحب خان چاپئی ءِ چُکّ کالے خان ء ماں حیدر آباد ء یک مردمے کُشت ۔پمشاگِرگ بوت ءُ ماں حیدرآباد ء جیل کنئگ بوت۔ءُ صاحب خان ء وتی چُکّ ءِ بیر چہ انتظامیہ ء گرگ ءِ بدل ء چہ سہ بے میاریں لیکچراراں گپت۔آئی ءِ گُنڈاہاں روچ رھمان پشین کالج ءِ سرء اُرش کُت ءُ لیکچرار محبوب شاہ کُشت ، ءُ لیکچرار شفیع اللہ خان ءُ لیکچرار عبدالسلام کاسی اغواکُت انت ، ءُ افغانستان ءِ صوبہ غزنی ء بُرت ءُ وتی قید ء کت انت۔سہ یئں لیکچرارنی جنین ءُ چُکاّنی حق و حقوق ءُ اغوابوتگیں لیکچرارانی یلہ دیائینئگ ءِ رِد ء ، بلوچستان لیکچرارز ایسوسی ایشن ، بلوچستان کالج ٹیچرز فیڈریشن ءُ دگہ چیزے ادارہ ء بازیں جہُد کوشستے کُت۔ہمے جُہد و کوشستانی برکت ء سہ یئں لیکچرارانی جنین و چُکانی مالی ءُ وانگ وزانگی جیڑہ مزنیں کساسے ء گیشینئگ بوت انت ۔بلے دویئں اغوا بوتگیں لیکچرار انی یلہ دیائنیئگ ءِ جیڑہ انگت نہ گِشئتگ۔گو ں اے ماملہء سیادی داروکیں دراہیں سرکار، ادارہ ءُ ھاکم پورئی ء بے وس گِندگ ء کاانت۔ءُ نوں چیزّے روچ اِنت ،ھمے ھال اِنت کہ بزّگیں اغوابوتگیں لیکچرارانی جان ھم داگ دئیگ بوتگ انت۔اے ناولٹ ءِ بُن گپّ پشین ءِ ھمے دردناکیں واقعہ انت ۔ءُ چمئے واقعہ ء ناولٹ ءِ پلاٹ تیار کنئگ بوتگ۔اے واقعہ ءِ وھد ء مُنیربادینی پشین ءِ ڈپٹی کمشنر بوتگ۔آچرے واقعہ ءِ ھرابیں آسرانی آماچ بووکیں مردمانی توک ء وت ہم ہوار بوتگ گوں۔آقانونی سوُرت ء اے واقعہ ءِ ذمہ دار نہ بوتگ ۔بلے اخلاقی ءُ ذہنی سوُرت ء آئی ء وتارا چرے واقعہ ء غیر ذمہ دار کُت نہ کُتگ۔ناولٹ ءِ ءِ بنجاہی کردار ’’بلال‘‘ اسلا آئی ءِ جند ءِ کرداراِنت، کہ پورھیں ناولٹ ءِ ھربہرء گون اِنت ءُ چرے واقعہ ء یک دمانے ھم بے ھیال بوت نہ کنت۔ءُ ہمے واقعہ ءِ پس منظر ء دُنیا ءُ بنی آدم ءِ دگہ دگہ جیڑھانی سر ء پکر وھیال کنت۔چریشی ء آئی ءِ ذمہ داری ، نرم دِلی ، انسان دوستی ءُ زانت کاری شرّی ءِ سرء مارگ بیت۔
	بلال ءِ کردار ءِ دوبہر انت۔یک نیمگے ء آیک منتظم ئے ،ءُ دومی نیمگ ء یک انسان۔منتظم ءِ حیثیت ء اول سر ء آوتارا واقعہ ءِ ذمہ دار زانت۔پمیشادردوگم ھم مارایت ءُ ھجالتی ھم ۔ءُ ھیال کنت کہ بایدات کہ اچ منی نیمگ ء پولیس ء احیتاطی راہ سوج دئیگ بوتیں تانکہ اے واقعہ پیش میاتیں ۔وھدیکہ ھکیکت ء آ،واقعہ ءِ وھدء ھیڈکوارٹر ءِ موجودء ھم نہ بوتگ۔رند کہ آئی ء مالوم بیت کہ کشوک ءُ اغواکنوک گوں دوئیں لیکچراراں افغانستان ء شتگ انتءُ چراہانی اختیار ء ڈنّ بوتگ انت ،گُڈا آبے وسی ءُ بے سوبی مارایت،پمیشا وتارا چہ واقعہ ءِ ذمہ داری ء گستاکنئگ ءِ کوشست ء کنت۔ءُ بے ھاسیں جبزہ ئے ء وتی پرزانی پورہ کنئگ ء لگیّت۔بلے انسانءِ حیثیتء آ، واقعہ ءِ سرء سک دِل پدردی مارایت۔ءُ اے دل پدردی مُدام آئی ءِ ھمراہ بیت۔آئی ءِ زردءِ جہلانکیانی مارگ آئی ء نائلاج کن انت کہ آگوں سجہیّں انسانی جبزہاں کاربکنت، چیاکہ آبے جبزئی کار ء گناھے ھیال کنت۔ءُ آئی ءِ نِزّ ء ’’زند حساب ءِ سوال ءِ نہ انت بلکنایک احساس ءِ کہ احساس ءِ تہا مردم بایدانت کہ ایشر ا بگوازینت۔‘‘
	بلال چہ وتی منسبءُ استیں جاورانی سرء چہ بندات ء بے ایمنی مارایت۔’’ وتی ملازمت ءِ سری روچاں بلال ء وتی گیر متوازن بوئگ ءِ احساس بے جارات کرتاں چوکہ آباز جُہل ایں چات ئے ء کپان اِنت۔بلال ء اچ نہ سُجّت کہ چُشین ءِ ھم بوت کنت کہ اُدااحساس ء بگیر حشکیں حقائق بباں ۔‘‘ ’’ اِداآءِ را وتی آ ءِ راوتی آزاتی مرئگا محسوس بوت۔ادادروگ بندگ و مبالغہ آمیزی کنئگ زندءِ آئیڈیل اتاں ۔وھدیکہ آءِ را اے منافقت دوست نہ بوت۔بلے آنوں ادا موجودات پمیشاآمدام بیگ و نابیگءِ چکر ءِ تہا پھستہ گت وکدی آءِ راحیال زرت کہ آچہ جنت ء درکنئگ بوتگ۔آءِ راوتی خارج بیگ دوست نہ ات ۔آوتی آزاتی ءِ جنّت ءِ تہاروئگ لوٹیت۔‘‘
	منُیر احمد بادینی پلسپہ ءِ استادبوتگ ۔ءُ گوں پلسپہ ء آئی ءِ ھُبّ و واہگ انگت است اِنت۔پمشاآئی ء ناولٹ ءِ بُن گپّ ’’ پشین ءِ واقعہ‘‘ ءِ پس منظرء دُنیا ءُ بنی آدم ءِ بازیں جیڑھے ءِ سر ء پلسپہ ئی رنگ ء پکر وھیال کتگ ، کہ آہانی توک ء ذات ، راستی ، آزاتی ، ارادہ، استی ،انا ،پرواہ، زند ءِ قوت ،زند ،ءُ دُنیا ءِ سرھانی جیڑہ ھوار انت۔آئی ءِ پکر وھیالانی توک ء جاگہہ جاگہے وتی ونتگ ءُ وانیتگیں پلسپانی پکروھیالانی رنگ ودروشم زاھر انت۔پداھم ،اے رنگ ودروشم وتی جتایئں وڈے ء زاھر بنت ءُ چرے پکروھیالاں ، آوانوکاں پکر وھیالاں ،آوانوکاں پکر وھیال کنئگ ءِ سک بازسِکین دنت۔
	آئی ء پلسپہ ئی رنگ ء پکر وھیال کنئگ ءِ بُنگیج چہ ’’ ذات‘‘ ءِ جیڑہ ء کُتگ ۔آبلال ءِ بُنجاہی کردار ءِ حوالہ ء گشیت۔
	’’ کدی کدی آحیال کرت کہ چے چشیں جاہ ءِ است کہ اُدا ذات ءِ تصوّر موجود مبیت؟بلے وت اے ذات چے ءِ ؟ چے آذات ء دست جت کُرت کنت؟ وھدیکہ آوتارادست جت توھیمش آوتی بدن ء ، وتی جسدء محسوس کرت۔چے آئی جسد آئی ءِ ذات انت؟ بلے آءِ را یکین نہ یات کہ جسدذات بوت کنت۔اگہ جسد ذات شمار بوتیں تو مردم وتی بازیں حرکتاں پرچے ناوش بُکرتیں ۔اشی متلب ایش انت کہ چہ جسدء ابید دگہ چیزّ ءِ است کہ آذات گوشگ بیت بلے من ایشرادست پرچے جت نہ کنیں ؟ اے کُجا انت ؟ شروعات ء وتی بدن ء آذات شمار کرت بلے اے کُہنہ گیں گپ اتاں ۔نوں گوں مزن بوئگا آ کرار کرار سر ءِ نتیجہ ء سر بوئگا ات کہ یک دگہ چیزّ ءِ است کہ مردم ایشرا دست تو جت نہ کنت ،بوکرت نہ کنت، دیست واشکت کرت نہ کنت بلے آئی بارواھر کس ء یکین است کہ اے است انت ۔آنکہ کس ایشر اثابت کرت نہ کنت ۔۔۔‘‘ وھد یکہ موجودیت پسند(EXISTENTIALIST)پلسپی سارترءِ نِزّ ء’’ ذات‘‘ چہ ڈنیّ چیزاں جِتا نہ انت ۔بلکہ وت چہ ڈنّی چیزانی اثر ء ردوم گیت ۔ذات ءِ دوتہر انت ۔یکے شعور انت ۔ءُ دومی انا ،کہ چہ شعور ء جوڑ بیت ۔ڈنّی چیز گندگ ءُ دست جنئگ بنت۔بلے ذات گندگ ءُ دست جئنگ نہ بیت۔نیستی چہ ذات ء جتایئں چیزّے نہ انت ،بلکیں آئی ءِ جند ءِ تہاانت۔ھنچو کہ یک کِرمے پُلّ ءِ تہا بیت۔
	راستی ءِ جیڑہ ءِ سرء منیر بادینی بلال ءِ حوالہ ء گشیت:
	’’آئی ءِ حیال ات کہ انسان وھدءِ ’’ وھدء ‘‘ زانت گڈا آھر چیزء زانت ۔وتنکہ انسان وھد ء نہ زانت آئی دنیا ءِ بارواعلم کمزور اِنت۔وھد ءُ ٹائم ء مردم زانگ پمیشا لوٹیت کہ آءِ راحقیقت ءِ شوہاز کنئگ اِنت۔واے حقیقت ءِ شوہاز ءِ واھگ گوں مئے ذات ء بندوک انت ۔چہ جائیکہ کس ءِ شعوری صورت ء زانت ءِ یا کہ لاشعوری صورت ء محسوس کنتی بلے ہمے تجسّس موجود اِنت کہ حقیقت چے ءِ وھد یکہ انسان لاچار بیت وحقیقت ء نہ زانت توروچاں شمار کنت،باندا،ہفتگ ءِ رند ،ماہ ئےء رند وسال ئے ء رند ۔بلے سال وماہ وصدی گوزنت۔راستی زانگ نہ بیت ۔انسان راستی ء نہ زانت و نہ کہ ٹائم ء زانت ۔انسان مریت۔راستی چے ءِ ؟ ٹائم چے ءِ ؟ وہدیکہ لاادریت پسند (AGNOSTIC)پلسپی پروٹاغورس ء گشتگ کہ ’’انسان ھر چیزّ ءِ کیلو انت۔‘‘ بزاں ’’ ھرچی کہ منی نِزّ ء راست اِنت ھما ھکیکت ء راست اِنت،ءُ ھرچی ء کہ من نیکی لیکاں ھمانیکی زانگ بیت۔‘‘ ءُ موجودیت پسند پلسپں کرکیگارڈ ء گشتگ کہ ’’ بس موضوعیت راستی گشئگ بیت۔موضوعیت ءُ فردیت گوں یکّے دومی ء بندوک انت ۔وھدے موضویت راستی گشئگ بیت۔موضوعیت ءُ فردیت گوں یکّے دومی ء بندوک انت۔وھدے موضوعیت راستی منّئگ بیت گڈا ھر مردم ءِ راستی ءِ تصوّر گوں ھمائی ء ھاس بیت۔ایڈول ء ھر مردم ءِ راستی ءِ تصوّر گوں ھمائی ء ھاس بیت۔ایڈول ء ھرمردم ھما ھیال ء راست زانت کہ آئی ءِ جند ءِ رائے ءِ مُتابک ء ببیت ۔پمیشاراستی ءِ ھمنچوتصوّر بنت، ہمنچو کہ مردم انت ۔ءُ آسرراستی ءِ تصوّرءِ جِند ردبیت۔‘‘ بلے انّوگیں دور ء راستی ءِ شرترءُ پکاّ تریں لیکہ (THEORY)نامداریں سائنس زانت آئن سٹائنءِ چار نیمگی لیکہ(FOUR DIMENSIONS THEORY)اِنت،کہ اشی ءِ مُتابک ء انسان چیزّء ھما وھد ء شرّی ءِ سر ء زانت کنت کہ چیزّ ءِ مکان(SPACE)ء ، بزاں دراجی،پراہی ءُ بُرزی ء ، ءُ چیز ءِ وہد (TIME)ء ، بزاں ماضی ، حال ءُ مستقبل ء بزانت۔
	آزاتی ءِ جیڑہ ءِ سر ء واجہ بادینی ماں بلال ءِ کردار ء گشیت:
	’’من حیال کنیں کہ شرّیک روچی کیئت کہ من مریں بلے پہ آیا ں ۱؂ ھرگامئمرک اِنت وھرکسّ کہ مرک ءِ اے حقیقت ء گوں دوچار کپیت اصل آزاتی ھمائی 
 ______________________________________ 
۱؂ ۔ بزاں پہ دوئیں اغوا بوتگیں لیکچراراں۔
 انت یاکہ آزاتی ءِ قدرء ھما زانت ۔‘‘ وھدیکہ موجود یت پسند پلسپی کرکیگارڈء گُشگ کہ ’’ ھکیکی آزاتی چہ ھتر ، مسیبت ءُ تکلیپ ء دست کپیت۔‘‘ءُ موجود یت پسندپلسپی سارتر ء گُشتگ کہ ’’ ما ۱؂ ھچبر انچو آزات نہ بوتگیں چوکہ جرمنانی قبضہ ءِ وھدء بوتگیں ‘‘۔
	ارادہ ءُ استی ءِ جیڑھانی سر ء واجہ مُنیر بلال ءِ زبان ء گُشیت کہ:
’’من چے ءِ اُن؟ کئے اُن؟ وپرچے اُن؟ من باید اِنت کہ بُرزآسمان ءِ پراھی ء بچاریں ، یلہ بہیں کہ من کئے اُن و کئے نہ اُن ۔چے اے گہتر نہ بیت کہ من بگوئشیں کہ من ذرّگ ءِ اُن دگہ اِچ چیزءِ نہ اُن بلے منی تہا آچے چیزءِ کہ من ء پہ اے ڈول ء فکر جنئگ نیلنت؟ منی ارادہ منی قوتِ ارادی، بلے ایش ہم تول بوت نہ کننت کہ مردم ایشاں تول پکرتیں بدلینتیں کہ ایشانی وزن چنکس انت،آنکہ ھرمردم ایشانی بارواانچش گپ جنت چوکہ گریبیں مردم نان ءِ وزن وزوالگ ءِ کچ وکساس ءِ برادارانت ۔بلے ارادہ چے ءِ ؟ ارادہ ھم پوک اِنت من ذرگءِ ھم نہ اُن۔من اچ چیزءِ نہ اُن من واب ءِ گند ئگااُن ۔منی محسوسات۔۔۔۔۔۔محسوسات بلکنا راست انت؟کئے زانت !‘‘ وھدیکہ اراد ہءِ جیڑہءِ سرءِ ارادیت پسند(VOLUNTARIST)پلسپی شوپن ہارء گُشتگ کہ ارادہ زندءِ بُنئیاتی رھبنداِنت۔ارادہ واجہ ءُ عقل آئی ءِ ٹینگ انت۔انسان جہانی ارادہ ءِ دست ء بے ساھیں لیبوءِ ڈول ء انت ‘‘ ءُ استی ءِ جیڑہ ءِ سرء نوکیں پلسپہ ءِ بُن ھشت ایرکنوک ڈیکارٹ ء کہ یکیّں وہدء مادیت پسند(MATERIALIST)ءُ تصوّریت پسند(IDEALIST)ھردُک زانگ بیت ،گُشتگ کہ:’’ من اے آسر ء 
_________________________________________
۱؂ ۔ بزاں فرانسیی،کہ دومی جہانی جنگ (۱۹۳۹۔۴۵)ء ہٹلرءِ سوکی ء جرمناں چہ باز ملکان وابیدفرانس ھم گپت
سربوتگاں کہ من یک جوہر (ATOM)ئے اوں کہ آئی ءِ ھکیکت آئی ءِ پکر ءِ تو کااِنت۔‘‘
	مُنیربادینی کمّکے دیمتر ء بلال ءِ زبان ء وتی استی ءِ سر ء باززور دنت ءُ ڈنّی دنیا ءِ ھرابیں سرنی سرء تران کنت :’’ بچار من استن بلے کُجا!ڈنّی دنیا بے رحم و ظالم اِنت آدوارگ ماس ءِ لاپ ء شت نہ کنت و ڈنی دنیا ءِ پڑ ء ایوک ویک وتانا جنگ ء ات رافرد ءِ جنگ یک تانابیت ، آءِ رافرد ءِ جنگ دوست اتء تاریکھ تو بازیں مردمانی بے معنہ ایں جنگ ءِ ات ،بلے ڈنّی دنیا تاریکھ ،کلچر ،راج ، مذہب و سیاست ءِ ات و گوں فردء باز پہ بے رحمی پیش آئیگااتاں و آءِ را سک ارمان ات‘‘ وھدیکہ معروضی تصوریت پسند (OBJECTIVE IDEALIST)پلسپی ھیگل ء درآمدی (ALEINATION)تشریح کنانء گُشتگ کہ ’’ انسان زبان ،قانون،ریاست ،مذہب،پلسپہ ءُ دگہ ہمے ڈولیں چاگردی اداراہاں سازایت ءُ ذہن وادار ہانی دیمروی ءِ واستا سک جُہد کنت۔اے ڈنی ادارہ آئی ءِ استی ءِ ڈنی مظہرانت بلے بدنسیبی ءِ ھبر اِنت کہ اے ادارہ چہ انسان ء جتائیں حیثیت ھم دارانت ءُ انسان ءِ درآمدی ءِ نشانی انت‘‘۔
	منیربادینی کمّکے انگت دیمترء بلالءِ زبان ء استی ءِ اسل حیثیت ءِ سر ء ھم تران کنت:’’ من ایش نہ اُن کہ من تئی دیم ء اُن ، من دگرئے اُن ۔من کئے اُن؟ من وت نہ زانیں بلے منی دل گوئشیت کہ من دگرئے اُن ، من ھما چیز بیگ لوٹین کہ من اصل ء استن۔‘‘وھدیکہ موجودیت پسند پلسپی سارتر ء گُشتگ کہ ’’ من ھماہاں کہ من نہاں ءُ من آنہاں کہ من استاں ۔‘‘
پرچہ کہ آئی ءِ نزِّء انسان حال ءِ توکااِنت ،ءُ حال چہ ماضی ء جتا ءُ مستقبل ء دُورانت۔ءُ انسانءِ سرجم بوُگ ءِ واستا اگن یک نیمگے ء ماضی ء آئی ءِ سر ء گوستگیں جاورالمیّ انت تہ دومی نیمگ ء مستقبل ءِ آئی ءِ سر ء اسر دورویوکیں امکانات ھم المی انت۔
	انا وایگوءُ پرواہ ءِ جیڑہانی سر ء واجہ منیر بلال ءِ نیمگ ء اشارہ کنت ءُ گشیت کہ:’’آکمشنر ء چاران ء حیال کُرت کہ دُنیا جسمانی حرکت ءِ نام نہ انِت بلکناادا ’’ انا ‘‘ و‘‘ ایگو‘‘ ھم است کہ بلکنا حقیقت ہمے ایگوئیگ اِنت کہ جسم انچشیں یک عارضی ذریعہ ءِ مرد م پہ وتی جسم ءِ زیان بوئگانہ ترسیت بلکنا پہ وتی انا وایگوء ترسیت کہ اے زیان مبیت۔حجا لت و ملامتی ھمے ایگوء بیت وجسم یک ڈول ء حرکت کناں اِنت بگیر چہ یک احساس ئے ء ، اصل چیز ایگووارادگ اِنت۔‘‘ بلے بلال چہ وتی ایگوء بیزار گندگ ء کیت۔پمیشا وھدے چہ ڈسٹرکٹ کورٹءِ پیشی ء رند ڈنّ ء درکیت گڈا وتارا ٹریفک ءِ رشّ و مچّی ءِ توک ء دوردنت ’’تانکہ آمُچی ّءِ تہا زیان ببیت وکّس مزانت کہ آکئے انت؟ وکئے نہ اِنت؟ بگیر چہ یک راجی درجگ ئے ء وچہ کُلّاں گیش بگیر چہ پرواہ ئے ء !‘‘ دیمتر ء پرواہ ءِ سر ء زوردنت ءُ گُشیت:‘‘ بلے پرواہ اگاں مبیت تہ چے پشت کپیت؟ یکتنائی وبیگانگی۔پرواہ انسان ء گوں ایدگہ ڈنّی دُنیا ء یکجا وھورکنت۔بلے پرواہ انسان ء مسخ ھم کنت ۔زنددرایئں پرواہ ءِ تہا گوزیت ۔پمیشا ھر مردم پہ دوئمی ء دوذخ ءِ ۔درائیں انسانی رشتہ پرواہ ءِ تہا گوزیت و درائیں زند دوزخ ءِ ۔جنین ءِ پرواہ ،ماس وپت ءِ پرواہ ،دُنیا ءِ پرواہ ،براسءِ پرواہ ، افسرءِ پرواہ ، پرواہ پہ پرواہ ، پرواہ۔۔۔۔۔اے چے زندفءِ ۔۔زند کجُا انت ، وشی کُجا انت ؟ آزاتی کُجا اِنت؟ چے درائیں زند پوک نہ انت ؟ چے درایئں زند بھیم و سرام نہ اِنت کہ اشی تہا مدام ء یک ترسءِ گون اِنت کہ چش مبیت، اے ڈول مبیت ، آڈول مبیت وہر چیزہمے ترس ءِ تہا روان مرک ءِ زرءِ تہا گاربیت من کئے اُن ؟ پرچے اُن؟ وپہ کئے اُن ؟‘‘ وھدیکہ انا وایگوءِ جیڑہءِ سر ء موجودیت پسند پلسپی سارتر ء گشتگ کہ ’’ ھچ مردم دومی مردم ءِ موجودی ءِ سؤب ء وتی آزاتی ءُ انا ء برجا داشت نہ کنت۔پمیشادومی مردم جہنم اِنت۔‘‘ موجود یت پسند پلسپی ہائیڈ یگر ء گُشتگ کہ ’’ انسان ء را مرے دُنیا ء پہ مرِگ ءِ واستا دوردئیگ بوتگ ۔‘‘ ءُ پرواہ (CARE )ءِ ڈولیں لبز،مہر(LOVE)ءِ جیڑہ ءِ سر ء مابعد الطبیعاتی مادیت پسند (METAPHYSICAL MATERIALIST)پلسپی سپنیوزاءِ بحث کنان ء گُشتگ کہ ما اے دُنیا ء پہ گل(PLEASURE)ءِ دست ءِ آرگ ء پیداک بوتگیں ۔ءُ پہ گل ءِ دست ءِ آرگ ء گوں وت مہر کنئگ المّی اِنت۔ءُ گوں وت مہر کنئگ ءِ واستا گوں ایدگراں مہر کنئگ المی انت ۔پرچ کہ مردُمے ، کہ گو ں ایدگراں مہر کنت تہ ایدگر ھم گوں آئی ء مہر کن انت ۔ءُ ایڈول ء آئی ء گل نسیب بیت۔بلے پرواہ ءِ جیڑہ ءِ وتی جتائیں رنگے۔جتائیں ارزشت ئے ۔ ءُ اے جیڑہ ءِ سر ء کُتگیں بحث وترانانی وتی جِتائیں مانا ومتلب انت۔
	ناولٹ ءِ گُڈ سر ء ناولٹ نویس زندءِ قوت ءِ تاکتوری ءِ منوّک گندگ ء کیت ۔آچہ بلال ءِ کردار ءِ نیمگ ء گُشیت کہ : ’’ آاے پُریں سی وہفت سال ءِ سفر ء چوں برداشت کرتگ ۔وھدیکہ حیرانگی بیت کہ آایشی تہا چہ بازیں مرکاں بچیتگ وبازیں عذاباں چہ گوئستگ کہ زند ءِ امیت ھم نہ بوتگ بلے زند ءِ قوت چہ مرک ءِ قوتاں المّی ترند تِر اِنت۔بلکتا پمیشامن زندگ اُن۔۔۔‘‘وہدیکہ ارتقئیت پسند(EVOLUTIONIST)پلسپی برگسان ء زند ءِ قوت ءِ تاکتوری ءِ بابت ء گُشتگ کہ’’ بس یکّوئی ھر کت ءُ بدلی سدلی ھکیکت اِنت ۔رُدوم (ارتقا) ءِ عمل ءِ پشت ء زند ءِ جوش (ELAN VITAL)کارکنئگااِنت۔مادہاشیءِ راہ ء اڑ پیداک کنت۔بلے زندءِ جوش آسرکہ چہ مادہ ء گیش بیت۔ءُ چریشی ء زندءِ جوش ءِ ورزش بیتءُ آسرجم بیت۔۔۔بنی آدم اپس سوارانی یک دستہ ئے ءِ ڈول ء انت کہ اپساں تاچینان اِنت ءُ ھراڑ ء دُروکنان ء دیم ء روان انت۔‘‘
	بِلال سجہّیں میتبان ورندھم مزنیں کساسے ء چہ وتیزندءُ دُنیا ءِ سر ء ایمن گندگ ء کیت۔چوکہ آوت گُشیت کہ ’’ دنیا واب ات۔کوچگ وابات۔دُنیا ءِ ھر چیز شرّات چیاکہ اچ اے دنیاء گیشتر شرّیں بوت نہ کنت۔ہر چیز وش ات۔جوان ات۔بلے انسانی زرد پرچے رازومعنہ شوہازکنت۔وھدیکہ اے است وموجودانت و یک خدا ءِ ایشرا داشتگ گڈا دگہ شوھازءِ متلب چےءِ ؟‘‘
	بلوچ کلم کارانی توکاچُشیں مردم سکّ کمّ اِنت کہ آہاں ابیدچہ بلوچی ءُ ارُدوزبانانی لبزانکاں ،دُنیا ءِ دگہ زبانانی لبزانک ھم ونتگ ۔بلے منیر احمد بادینی ھماکلم کارانی توک ء ھوار اِنت کہ آہاں دُنیاءِ دگہ زبانانی لبزانک ھم ونتگ۔آئی ء چہ پلسپہ ء ابید،ماں انگریزی زبانءِ توکء دنیا ءِ دگہ ہم باز زبانانی لبزانک ونتگ انت ۔چہ ونتگیں کلم کاراں ، آئی ء امریکی ناول نویس ءُ آزمانک نویس ہمنگوے ءِ اسٹائل سک پسند اِنت ۔ءُ ہمے پسندی ءِ سؤب ء آئی ءِ وتی اسٹائل ءِ سر ء ہم ھمنگوے ءِ اسٹائل ءِ اسریک کچّےء کپتگ۔ھمنگوے ءِ گیشتر ناول ءُ آزمانکانی توک ء سادھیں زبان ، گونڈ نویسی ، کسانیں جُملہ ،کمّک لبزاءُ جملہ ءِ توک ء وتی مکسد ءِ بیانکنئگ ، ءُ مارگ و جبزہ نویسی مزنیں کساسے ء گندگ بیت۔مثالِ ھبر ء ھمنگوےءِ ’’THE TORRENTS OF SPRING‘‘
A FAREWELL TO ARMSءُ THE OLD MAN AND THE SEA نامیں ناولان ، ءُIN OUR 
ءُTHE SHORT HAPPYءُ
ُُ IN OUR TIME LIFE OF FRANCIS MACOMBER AND
 OTHER STORIES 
نامیں آزمانکی کتابں اے ھاسیت پیداوریں وڈے ء گندگ بنت۔مُنیر بادینی ءِ اسٹائل ، ھاسیں سُورت ء آئی ءِ ہمیناولٹ ءِ تہا اے ھاسیت گندگ بنت۔چریشی ءِ ۔۔۔۔۔جملہ ئی تکرار ھمنگوے ءِ ڈول ء منیر بادینی ءِ اسٹائل ء ھم گندگ بیت۔آئی ءِ ہمے ناولٹ ءِ تہا بلوچی ءُ انگریزی جملہانی تکراراست۔چوکہ آئی ءِ بنجاہی کردار ڈی سی بلال گُشیت ’’من کرت اِش کناں ۔‘‘ ءُ پدا ہمے ھیال ء ماں انگریزی ء پکر جنت۔’ ’ I CAN MAKE IT‘‘کمکّے دیمتر ء پدا ہمے جملہ ء ماں بلوچی ءُ انگریزی ء ادا کنت۔
		’’من کرت کناں ‘‘ ’ I CAN MAKE IT‘
		’’ من کرت کناں ‘‘’I CAN MAKE IT‘
	ہمے ڈول ء ھمنگوے ءِ ناول THE TORRENTS OF SPRINGءِ تہا باز رندا پدماں پدا اے جملہ کارمرز بوتگ انت کہ :
	COULD SHE HOLD HIM? COULD SEH HOLD HIM ? I CAN'T HOLD HIM .E CAN'T HOLD HIM پدا ھم ، واجہ بادینی ءِ اسٹائل مجموعی سُورت ء وتی جند یگ اِنت ءُ وتی جتایئں جاور ، تجربہ ءُ پکروھیالانی سؤب ء چہ ھمنگوے ءِ اسٹائل ء جتا بوتگ۔ءُ آئی ءِ ، ءُ ھمنگوے ءِ اسٹائلانی نیام ء سہ مزنیں پرک است ۔اولی پرک پلسپہ ئی رنگیت اِنت کہ آئی ءِ اسٹائل ءِ جِتا کنئگ ء ھاسیں کردارے ادائے کُتگ ۔ھمنگوے پلسپہ ئی رنگ ء نبشتہ نہ کنت۔بلے منیر بادینی پلسپہ ئی رنگ ء ھم نبشتہ کنت۔ءُ آئی ءِ اے ناولٹ ءِ تہا پلسپہ ئی رنگ بازگندگ بیت۔دومی پرک لبزی تکرار ءِ پرک اِنت کہ منیر بادینی ءِ اسٹائل ء ھاس نیست اِنت،بلے ھمنگوے ءِ اسٹائل ء پیداوریں وڈے ء گِندگ بیت۔ھاسیں سُورت ء THE TOEERNTS OF SPRINGءِ تہا ۔مثالِ ھبرء WALKING ءِ لبزپدما ں پدا بازبراں کارمرز بوتگ۔ءُ سیمی پرک ھمیش اِنت کہ واجہ بادینی ءِ اسٹائل ء شکل و حولیہ نویسی ءُ ندار گ نویسی کمّ اِنت۔وھدیکہ ھمنگوے ءِ ناول ءُ آزمانکانی توک ء اے ھاسیت بازگندگ بنت۔
	واجہ بادینی ءِ اے ناولٹ ءِ اسٹائل چہ بلوچی زبان ءِ پیسری چاریں ناولٹانی اسٹائلاں ھم پہک جتااِنت۔ءُ اے رد ء مستیریں پرک ایش انت کہ گوستگیں ناولٹانی اسٹائلاں پلسپہ ئی رنگ ءُ ھاسیں سارگ وجبزہ نویسی نیست ،بلے اے ناولٹ ءِ توک ء سک بازانت۔
	نوکیں تہر ءِ اُردو ناول ءُ آزمانکانی توک ء انگریزی ءُ دگہ زبانانی لبزءُ جملہ کارمرز کنئگ بیت۔ھاسیں سُورت ء مکا لمہانی تہا۔بلے بلوچی ء اے روایت نیست اِنت ءُ اگن ایڈول کنئگ بیت ، گڈا سک کم ۔بلے منیر بادینی ءِ ناولٹ ءِ توک ء اے ھاسیت زیات گِندگ بیت کہ چریشی ء آئی ءِ مکالمہانی تہا نوکیں تام ورنگ پیداک بیت ۔چوکہ کمشنر ءِ زبان ء گشیت :’’اے COMMUNICATIONپرچا ؟ ۔۔۔۔۔‘‘
	’’ بلے تئی پارٹی آنی نیام ء ’’ THERE WAS NO COMMUNICATION AT ALL WHICH IS VERY STRANGE‘‘
پدا بلال ھیال کنت کہ گوں کمشنر ء بگشیت کہ :
’SIR ,COULD YOU PLEASE STOP ALL THIS RUBBISH?‘
ءُ کمشنر گوں بلال ء گشیت کہ:
’’ ۔۔۔۔۔۔منء ترس اِنت کہ تو OBSCURANTIST ءِ بوئگاءِ ‘‘ جج ، عدالت ءِ باسک ، ٹریفک سارجنٹ ، ملک صاحب ، شالوءُ قاتل کردارانت۔بلے پیداور تریں کردار بنجاہی کردار بلال اِنت ۔بلال ءِ کردار ءِ توک ء نئے زیاتیں پستی پیداک کنئگ بوتگ ءُ نئے زیاتیں بلندی ۔بلکیں وڑوڑیں انسانی نزوری ءُ شرّی پیش دارگ بوتگ ، کہ چریشی ء آئی ءِ نفسیات پیداور بوتگ ، آبرے پریشان بیت ءُ برے ایمن ، برے دلپروش بیت ءُ برے پُرھوسلہ، برے بربے احساس بیت ءُ برے حساس ، برے وتارابے جبزہ کنئگ ءِ کوشست ء کنت ءُ برے گوں دُراھیں جبزہاں کارگرگ لوٹیت ، برے چہ واقعہ ء وتارا دُورداریت ۔ءُ برے واقعہ ء وتی ذمّہ ء زورایت ، برے چہ وتی نوکری ، زند ءُ دنیا ء پہک شزاربیت ءُ برے گوں نوکری ، زندءُ دنیا ء دلچسپی زورایت ۔پدا ھم ،مجموعی سوُرت ء بااصول ، زُلم ءُ زوراکی ءِ مخالف ءُ نہ تُرس ودلیر گِند گ ء کیت ۔اے کردار نئے چہ انسانی کردار ء جہل تِرانت ءُ نئے بُستر۔بلکیں یک راستیں انسانی کردارایت ،کہ ناولٹ ءِ ذرورت ءِ مُتابکا اِنت۔
	ندارگ نویسی ءُ چیزانی عکاّسی گِندگ بیت۔مثالِ ھبر ء آموسم ءِ نام ء گیپتءُ گُشیت ’’ بہار گاہ ءِ شروعات اتاں ۔اخروٹ ، بادام ،پستہ ءِ درئچک پھل کرتہ اتاں ۔۔۔۔‘‘ یا ’’ دُنیا واب ات،کوچک واب ات۔‘‘ یا بلال ءِ جند ءِ وپسگ ءِ کوٹی ، ڈسٹرکٹ کورٹ ءِ مزنیں بادگیر ءُ کشادھیں کوٹی ، عدالت ءِ کوٹی ء جج ءِ پُشت ء جتگیں کیلنڈر کہ یک نیمگے ء چوٹ اِنت ،چہ عدالت ء ڈنّ سڑک ءِ سر ءِ ٹریفک ءِ رشّ و مُچّی ، چہ ریسٹ ہاوس ء ڈنّ سڑک ءِ سر ء روکیں زردیں بلپ ، سڑک ءِ ویرانی ، ءُ دگہ ھمے ڈولیں چیزاّنی عکّاسی۔
	شکل ءُ حلیہ نویسی گندگ بیت۔مثالِ ھبرء ملک صاحب ءِ مزنیں دپ ءُ دراجیں پاگ ، بلال ءِ دستانی ماں پتلون ءِ کسّگ ء بُوگ ، بلال ءِ ماں پائپ ء تمباک ءِ ماں کنئگ ، بلال ءِ ماں ڈسڑکٹ کورٹ ء جہل ء اوشتگ ، ڈسڑکٹ کورٹ ء تحقیقاتی کمیٹی ءِ روکیں جحّ ءِ عینک ءُ آئی ءِ دست ء کاگدانی بوگ کہ آئے وانگا اِنت ، حجّ ءِ پر مغائیں بچ کندگ ، عدالت ءِ ورنائیں باسک ءِ کسانیں چم ّ کہ گوں آہاں آ عدالت ءِ کاروائی ء چاریت ، چہ ریسٹ ہاوس ء ڈنّ سڑک ءِ سر ء ٹریفک سارجنت ءِ اوشتگ ، ءُ سڑک ءِ سر ء روگ ءِ وھد ء بلال ءِ بِچ کندگ۔
	پداھم ، ناولٹ ءِ توک ء لہتیں نِزوری ھم گند گ بیت۔مثالِ ھبرء شکل ءُ حلیہ نویسی کمّ اِنت ۔ھاسیں سوُرت ء دوئیں ھاسیں کردارانی بزاں ڈی سی بلال ءُ کمشنر ءِ شکل ءُ حلیہ نویسی نِزورانت ۔بلال ءِ شکل ہچ زاھر نہ اِنت۔حلیہ کمّکے زاھراِنت کہ بائد انت گیشتر زاھر کنئگ ببُوتیں ۔ءُ کمشنر ءِ نئے شکل زاھر اِنت ءُ نئے حلیہ، بلکیں پرائی ء اسلی یا پرزی نامے ھم کارمرزکنئگ نہ بوتگ۔البت ملک صاحب ءِ شکلءُ حلیہ نویسی جوڈانت۔آئی مزنیں دپ ءُ دراجیں پاگ آءِ کردار ءِ کساس ء پرائی ءِ شکل ءُ حلیہ نویسی ء کم نہ انت،بلے آئی ءِ واستاھم اگن نامے کارمرزکنئگ ببُوتیں گوں گڈا انگت شرترات۔
	واحد ءُ جمع ءِ پرک پیداورکنئگ نہ بوتگ انت۔ءُ ھرجاگہی واحد ءُ جمع ھر دُکانی جاگہاواحد کارمرزکنئگ نوتگ ۔چوکہ جناں واحد ءِ سوُرت ء کارمرزکنئگ بوتگ کہ راست اِنت۔وھدیکہ بباں ، لوٹاں ،رواں ، شُتاں ءُ اتاں واحدانت، بلے جمع ءِ جاگہاکارمچزکنئگ بوتگ انت۔
	نبشتہ وڑ ءِ توک ء جاگہہ جاگہے ھامگی ءُ ناپُہتہ ئی گِندگ ء کیت۔چوکہ آءِ را ، پھستہ گت،جنگ ءِ ات ، من ذرّگ ءِ اُن ءُ دگہ ہمے وڈیں ۔
	دگہ دگہ روایرشُتی پلسپیانی ھیال ولیکہ کارمرزکنئگ بوتگ انت۔بلے جاگہے راستیں سوُرت ء ،ءُ جاگہے ردیں سوُرت ء ۔ ءُ ہچ پلسپی نا م ہچ جاگہا زاھر کنئگ نہ بوتگ۔
	بلوچی لبزانک ءِ ناولٹے ءِ کساس ء اے یک شرّیں کتابے، بلے اپسوزھیش اِنت کہ اے پیسرا ماں انگریزی ء نبشتہ کنئگ بوتگءُ رندا ماں بلوچی ء بدل کنئگ بوتگ۔بایدھمیش ات کہ پیسراماں بلوچی ء نبشتہ کنئگ ببُوتیں ، ءُ اگن ماں انگریزی ء بدل کنئگ ءِ ذرورت مارگ بوُت، گڈا رنداماں انگریزی ء بدل کنئگ ببُوتیں ۔پرچہ کہ بلوچی ء چشیں کتابءِ ذرورت بازگیشتر اِنت ۔ءُ کلم کار وت ھم بلوچے ۔البت اِنچُک ھم بزاِنت کہ ماں انگریزی ء پیسرا چاپ وشنگ کنئگ نہ بوتگ۔
	کتاب گیشتر رخشانی لہجہ ء نبشتہ کنئگ بوتگ۔پمیشا بلکیں ایدگہ لہجانی باز مردم ءِ واستااِشیءِ وانگ کمکّے گران ببیت۔بلے کتاب ءِ وشّی ءُ ارزشت ءِ سؤب ء اُمّیت اِنتکہ اے مزنیں اڑے نہ بیت۔


	چیزے ءِ کہ مردم تہ ء ایربہ کپیت ءُ بہ جیڑیت،زانگءِ جہدبکنت، کسانیں کارے ھم مشکل گندگء کیت بلے جہدھوارءُ ھمراہ بہ بیت ،بندیں بازیں راہ ءُ درے پچ بیت۔من چوکہ شرگداری ء زانشی ءُ ڈنی رھبندے سرپدباں‘ پمیشکا ہرجستے ء پد‘دومی جستءِ گیشینگ ء ھمے جہدکرتگ کہ گپّ تاثراتی رنگء مہ بیت۔
پولکاری (تحقیق)ءِ وتی رپک ءُ راھے بیت۔ہردمان ء ھیال کنگ کپیت کہ گپّ اندری ءُ تاثراتی مہ بیت۔پولکاری ءُ شرگداریءِ حقیّں ربیت ھم ھمیش اِنت کہ درشانداب ڈنی رھبند(معروضی)ءُ راسبندگری (منطق)ءِ ھساب ء بہ بیت۔من اے تھیسزءِ تہ چیزاناں مچ کنگ ءِ جہدنہ کرتگ بلکیں ہررِدے ء پددومی رِدءِ دیم ء آرگ ء گپّ ء راانچوایرکنگ ءِ جہدکرتگ کہ راست دروگ مہ بیت۔شرگداریءِ سرء کارکنگ ءُ تھیسزنویسگ ءِ جنجال وباز بنت بلے اے جنجال شرگداری ء گوں منی تب ءِ عشق ء آسان کرتگ۔
بلوچی ء بنداتی دورءُ انیگیں وھدء چندیں کتاب شرگداری ءِ سراولازم نویسگ بیتگ بلے مرچیگیں دنیاءِ شرگداریءِ دیم پہ دیم ء آھانی بستارءُ ارزشت اینچونہ اِنت کہ مردم پہر بہ بندیت۔البت وتی دورءِ ھساب ء اِشانی بستارے لازم ھست۔مرچی شرگداری باز دیم ء شتگ۔بلوچی ء شرگداری دنیگاچاگردی ءُ راجدپتری سیمسراں چہ دیم ء نہ شُتگ۔مرچی ھم بلوچی ء شاعرءُ شعرءِ بدلء چاگردی ءُ راجدپتری پژدرءُ جاورچارگ بنت۔ ازم ء را مزنیں ارزشتے دیگ نہ بیت۔
ماں دنیاء شرگداری ء بازیں دورے جتگ ءُ پندے بُرّاِتگ۔کوھنیں دور،نشاۃ الثانیہ،نیوکلاسیکل،سائنسءِ دور،داں انیگ ء پد نوکی(مابعدجدیدیت)ءِ دورء اتکگ ءُ سربوتگ۔نہ ایوک ساچشت ء نوکیں رنگے ء چارگ ءِ جہد کنگ بوتگ بلکیں رشئین فارملسٹاں فکشنءِ سرء ھمنچو نوکیں گپّ جتگ ءُ نوکیں جیڑگ ءِ درپچ کرتگ کہ اِے رنگیں یک ءُ دو نبشتانک بلوچی ء رجانک ءِ نام ء ھم بہ اتکیں جوان ات۔دنیگابلوچی لبزانک سنگینی ء گوں شرگداری ء وتی نزیکی ءُ سیالی یے پیداک کنگ ء سوب مندنہ بوتگ،شرگداری ءِ نہ بوگ ءُ نیستی ء چہ بلوچ ءِ چاگردءُ زندمان ء لبزانک ءِ ارزشت ءُ بستارء گیش بوگ ء نہ اشتگ۔بلوچی لبزانک ءِ تب دنیگاگوں شعرء اِنت،اگاں کمے باز رِدانک ءِ تہ ء گدارءُ آزمانک نویسگ بوتگ آھانی وانوک ھمے نبشتہ کار وت انت۔نی مدان مدان ء گندگ ء کیت کہ تاک ءُ تاکبند،فکشن ءِ سراتاک کشگ ءِ جھدء انت داں ردانکی تبے رواج بہ گپت ءُ اِے رنگیں کارے ءِ ھم دلبڈی بہ بیت۔شعرءِ رسانکی دربازانت،دیوانءُ لچہ کاری مجلس ھم باز بنت بلے ردانک ءِ سرا نہ دیوان اینچو بیت نہ ردانکی کتابانی سرء چمشانک ءِ سرجمیں ربیتے دیم ء اتکگ۔
شرگداری ءِ سرھالءِ سرء کارکنگ منی تب ءُ عشق ء گوں بندوک اِنت پمیشکامن اے رنگیں بُنگپے پہ وت ء گچین کرتگ۔
	اے کارءِ کنگ ء مستریں سکین دیوک ءُ وتی مہراں سر ابارکنوک واجہ رحیم مہرء من ھچ رنگء بے ھیال کرت نہ کناں۔کارءِ جوش ءُ جزبگ گوں من ء بوتگ بلے اے جوزھاں، وابانی کیزء چہ آزات کنوکءُ زندگیں رنگے ء دیم ء آرگ ءِ کارمہرؔء کرتگ۔
دومی کس عباس الٰہی(منی نودربر)اِنت کہ باز واری کشتگ ءُ منی اے تھیسزء گال سنج کرتگ، شکل ءُ گوناپے ءِ تہ ء آورتگ۔داں زندگاں آئیء بے ھیال نباں۔
وتی بہر(شعبہ)ءِ واجہ ءُ سنگتاں چہ ڈاکٹرعبدالصبور،بانک نسرین گل،سنگت رفیق، حامدعلی، زاھددشتی ءِ ھم منتواراں کہ اشانی مہرءُ سکین ء ھم جاھے نہ جاھے منی رھشونی کرتگ۔


















پجّار

	ہرکارے ءِ وتی رپکے بیت۔من کہ تھیسزءِ اے سرھال(شرگداری ءُ بلوچی شرگداری)گچین کرتگ،اِشی ءِ تہ ء من جھدکناں کہ شرگداری ءِ درشانداب راسبندی گری رھبندے ء بہ بیت داں ھچ رنگیں تاثراتی ءُ اندری گپّے ءِ گمان پشت مہ کپیت۔
اے تھیسزءِ درستی شش درانت۔
اولی درء شرگداری ءِ بلوچی ءُ ایندگہ زباناں گالبندی ءُ لبزی معناچی اِنت،اشانی گیشینگ ءِ جھدکناں ءُ اے چارگ ءِ جہدء کناں کہ شرگداری ءِ ایندگہ زانتاں گوں چوکہ پولکاری، ساچشت اِنت،نزیکی ءُ سیالی چون ءُ چے رنگ ء انت،ءُ کجام ھساب ء اے نزیک بنت، ءُ چے رنگء اشانی کارکنگ ءِ وڑءُ پیم گستابنت۔ءُ دنیگاشرگداری ءِ اندگہ زانت ءُ زانش ء گوں چے رنگیں ساڑاءُ ایراد دیم ء اتکگ انت،دیم ء آرگ ءِ جھدء کناں ۔ہمے درءِ تہ ء یک مزنیں جیڑھے کہ بلوچی ءُ ایندگہ زبانانی تہ ء ھست آشرگداری ءِ درشانداب (اسلوب) اِنت ،اے جست ء لیکہی(نظری)رنگء گیشینگ ءِ جہدکناں کہ پہ شرگداری ء زبان چہرءُ شبینی بہ بیت یاتچک ءُ راست ،چے رنگء بہ بیت ،داں ارزانی ء گوں ہرکس ء پہ گپّ رسانک بہ بیت۔دومی درءِ تہ ء روایرنندی شرگداری ءِ راجدپترءُ ربیّت ء تچک ءُ راست کنگ ءِ ھمے جہدء کناں کہ یونان ء چہ پیش شرگداری ءِ ربیت کجاچہ پیداک اِنت۔ اے رِدء من مصرءِ راجدپترءِ تہء ان خوءِ شعرءِ رِدء گپّءُ ھبراں دیم ء آرگ ءِ جھدء کناں کہ یونان ءِ شرگداری ء چہ یک ءُ نیم ھزارکرن پیش ءِ شرگدارے بوتگ۔ھمے درءِ تہ ء یونان ءِ تہ ء ہومرءِ زمانگ ء شعرءُ شاعرءِ رِدء چونیں ستک ءُ لیکہ بوتگنت اشاں دیم ء آرگ ءُ گیشینگ ءِ کارء کناں ۔سیمی درءِ تہ ء سنگینیں رنگ ء شرگداری ءِ راجدپترءِ تہ ء افلاطون ءُ ارسطوءِ گیگان(نقل)ءِ جیڑھ چی بوتگ۔ہمیشی ءِ سراگپّ جنان ء ارسطوءِ بوطیقاءِ تہ ء شعرءُ شاعر،زبان ءُ درشانداب،ردانک ءُ شعرءِ تپاوت،گمجتی ءُ ٹریجڈی، کتھارسسز،اشانی سرء راسبندگری رھبندء گوں تران(بحث) کناں۔ افلاطون ءُ ارسطوءِ دورءِ پژدرء دوھینانی شرگداری لیکہانی جوانی ءُ شریاں دیم ء کاراں کہ چریشاں کے ء لبزانک ءِ آزاتیں بستار ء گیشینگ ءِ جھدکرتگ۔
ہمے درءِ تہ ء روایرنندءِ سائنسی دورء میتھوآرنلڈ،کولرج ءُ ایلیٹ ءِ بُنکی گپّ ءُ تران چونیں بوتگنت ھمیشاں گیشینگ ءِ جھدکناں کہ اے دورءِ شرگداری ء کلاسیک شرگداریء چہ جتاھیں لیکہ ءُ پگرچونیں دیم ء آورتگ۔
چارمی درء منی تھیسزءِ بنگپ بلوچی ءِ کوھنیں شاعری ء شرگداری ءِ ربیّت ءِ زانگ ءُ درجنگ بیت۔اولسرء ہمیشی ء چاراں کہ بلوچی ءِ کلاسیکل دورءِ اولسرء پہ شعرءُ شاعرء چونیں گپّ دیم ء اتکگ انت،ءُ شاعرءِ اگدھ ءُ زمہ واری چے بوتگنت،ازم ءُ لیکہ ءِ نیام ء کجام چیزء زیات ارزشت دیگ بوتگ،ہمیشی ء راجدپتری ھساب ء درجنان ءُ دیم ء کاراں۔ پدا دومی دورءِ کلاسیکل شاعری ءِ تہ ء جام درک،مست توکلی،ملاپازل،ملاقاسم ءِ شعرءُ گپتارانی تہ ء شرگداری رنگ،شعرءُ شاعرءِ بارہ چونیں لیکہ ءُ ھیال بوتگ انت ھمیشاں دیم ء کاراں داں زانگ بہ بیت کہ زیکیں بلوچی شاعری ء شعرءِ ازم ءِ رِدء کے ء چی گشتگ۔چریشی ءِ زانگ ء پدّبلوچی ءِ مرچیگیں شرگداری وتی لبزانک ءِ رِدء جوانیں لیکہ سازی کرت کنت۔
پنچمی دربلوچی شرگداری ءِ نبشتگیں دورءِ سرء بیت۔اے دِرءِ تہ ء اولسرء اِے چارگ ءِ جہدکنگ بیت کہ بلوچی ءِ اولی شرگدارکے بوتگ ءُ آئی ء شعرءِ بارہ ء چونیں گپّ نبشتگ،آئی ءِ گپّ لیکہی تھرءِ بوتگنت یاکردی،یاشرگداری ءِ اولی دروشم ماں بلوچی ء گیشواری بوتگ یاراجدپتری ءُ چاگردی(تاریخی تنقیدءُ عمرانی تنقید)،چریشی پد ھماشرگدارکہ مرچی زانگ بنت آھانی کتاب ءُ نبشتانک شنگ بوتگنت چوکہ امان اللہ گچکی،کریم دشتی،صدیق آزات، غنی پرواز،اِشانی مکتب ءُ دبستان،شرگداری ءِ رنگءُ تھر،لیکہ ءُ پگرانی سرء تران کنگ ءِ جہد ء کناں۔ءُ نوکیں لبزانک ءِ رندءِ مردماں چہ کے کے ء اِے ردء چی نبشتگ۔ اے رندءِ دور وتی گوستگیں دورء چہ چے ھساب ء جتاءُ گستااِنت۔ءُ دنیگانوکیں گپّ ءُ باوست،شعرءُ ازم،شرگداری ءِ بارہ ء چونیں کنگ بوتگ۔
ششمی درءِ تہ ء پولکارروایرنندی شرگداری ءُ بلوچی شرگداری ءِ پژدرء وانگ ءُ زانگ ء پد وتی گپّ ء گیشینگ ءُ آسرے دیگ ءِ جہدء کنت کہ دنیگا شرگداری ء پہ وت ء چونیں جاھ ءُ ھندے گپتگ،ءُ چے رنگیں لیکہ سازی شرگداری ءُ کردی شرگداری کنگ بوتگ۔ءُ دنیگاچنچو نوکیں دبستان ءُ پگردیم ء اتگک انت۔
جھدکناں اے تھیسزءِ تہ ء منی درشانداب راسبند گری رھبندءِ پدء بہ بیت کہ پولکاری ءُ شرگداری ءِ حقیں رھبندءُ کِشک ھم ھمیش اِنت۔








اولی در

شرگداری چی یے

		1.1۔	شرگداری ءِ معنا ءُ گیشوار
		1.2۔	ساچشتءُ شرگداری ء ِ سیالی
		1.3۔	شرگدار ی ءُ پولکاری ءِ سیالی
		1.4۔	شرگداری ءِ زبان ءُ درشانداب
		1.5۔	شرگداری ءِ ارزشت
		سرشون



شرگداری ءِ معناءُ گیشّوار

	بلوچی ء پہ ’’تنقید‘‘ء باز لبزکارمردبیت ،چوکہ نگد‘شرگداری،ایراد،چکاسنگ، کچہ چینی، نگدانک۔ھمے رنگء عربی ءُ فارسی ء ھم پہ شرگداری ء باز لوزکارمرد بوتگ،چوکہ نقد،انتقاد،مناقدہ،فارسی ء دادسخن،ءِ ھم لوزے زمانگء چہ کارمردبوتگ کہ معنائے شعرءِ ارزشت ءُ بستارءِ گیشینگ اِنت۔
’’عربی ءِ تہ ء نقدءُ انتقادءِ معنانگرہ ءُ کُٹین ءِ نیام ء تپاوت کنگ اِنت۔ بلوچی ء امان اللہ گچکی ء شرگداری ھمے معناء زرتگ ’’شرگدار ءِ کرّایک شاھیمے ھست کہ آپگ ءُ دان ءِ وزن ء کنت بلے پُگ ء گوں گلّہ ء بدل نہ کنت،شرّء شرّگوشت ، حراب ء حراب‘‘۔(۱)	 
نقدءِ عربی بزانت سیدھاشمی ء چوگیشینتگ:
’’گال ءِ بزانت زرّاں ٹلینگینگ ءُ چہ اشاں شرءُ ھراب ء گیشّینگ اِنت،انچوش کہ ماکلدارے ء سنگ ءِ سرء جنیں ءُ چاریں کہ شرّ اِنت کہ ناں،ھمے رنگء مایک نبشتانکے یالچھے ء ٹلینگینن ءُ چاریں کہ ماں آئی ء چے شرانت ءُ چے شِرّ۔(۲)	 
امان اللہ ءُ سیدھاشمی دوئینانی ساڑاءِ تہ ء شرگداری ءِ لبزی ءُ گالبندی دوئیں ساڑاگون انت۔انچو’’کلدارءِ ٹلینگینگ‘‘ءُ ’’دان ءُ پگ‘‘ءِ جتاکنگ شرگداری ءِ یانقدءِ لبزی ساڑا انت۔ ھمے رنگ ء شرّءُ شِرّءِ گیشیّنگ شرگداری ءِ گالبندی ساڑااِنت۔
’’عربی میں نقدالدراّھم(انتقدیاتنقیدالدراھم)کے معنے ہیں۔اس نے کھرے دراہم (جمع درہم)کوبرے دراہم سے الگ کردیا۔یااُن پرالگ کرنے کی غرض سے نظرڈالی اس سے مصدرنقد،انتقاد اور انتقاد ہیں‘‘(۳)	 
	اُردو ء شرگداری ءِ ربیّت چہ فارسی ء اتکگ،فارسی ء چہ عربی ء زرتگ، عربیء شعرءُ شاعرءِ سرء گپّ جنگ ءِ ربیت باز کوھن اِنت بلے سرجمیں رنگے ء پگرءُ رھبندءِ ربیت عباسی دورء بندات بیت۔
’’ادبی تنقیدکے بنیادی افکارکاسوال دراصل عباسی دورمیں پیداہوتاہے اور اس دورمیں جواصول متعین ہوگئے تھے ان کا عمل دخل عربی ادب میں انیسویں صدی عیسوی تک رہا۔اور عربی ادب ہی کیوں،کہیے فارسی اور اُردو تنقید میں بھی انہیں اصول کی کارفرمائی رہی۔یہ بھی ملحوظ رہے کہ ادبی تنقید بحثیت ایک مستقل علم یافن کے نئے زمانے کی پیداوارہے۔اس دورمیں توطبقات اورتذکرے اورمحاکمے،معانی بیان اوربدیع یاعلم البلاغہ کی بحثوں کے درمیان شعرونثرکے حسن و قبیح کے معیاربھی متعین ہوتے تھے‘‘(۴)	 
عربی شرگداری ءِ تہ ء اولسرء تذکرہ،محاکمہ ءِ لبزپہ شرگداریء کارمردبوتگ انت،ھمے تذکرہ فارسی ء چہ اُردوء اتکگ۔تنقیدءِ لبزاولسرء اُردوء1910ء مہدی افادی ء کارمرد کرتگ۔
فارسی ء اولسرء تذکرہ ءِ لبزپہ شرگداری ء کارمردبوتگ۔ایران ء چہ اُردو ء اتکگ۔مولانامحمدحسین آزاد ءُ مولاناحالی ء ھمے لوزپہ شرگداریء کارمرد کرتگ۔زانگ بیت کہ آزمانگء اے وت ء سوج دیوک یاسوجکارسرپد بیتگ انت’’شرگدار‘‘ءِ سنچ ءُ زانت ء چہ آشنا نہ بوتگنت۔اُردوءِ ’’تنقید‘‘ءِ لبزءِ آھگ ءِ کسّہ ء شمس الرحمن فاروقی اے رنگء دیم ء کاریت۔
ء شرگداری ءِ ھاترا کریٹی سسزم(Criticeism)ءِ گالبندکارمردبیت بلے شرگداری ءُ تنقیدکریٹی سسزم ءِ لبزءِ رجانک نہ اِنت پرچاکہ کریٹی سسزم ءِ معنا پیسلہ یاانصاف کنگ اِنت۔
	 
اے ھم زانگ لوٹیت کہ شرگداری یاتنقیدءِ دومعنابنت یکے آئی ءِ لبزی معنابیت‘دومی گالبندی معنا۔لبزی معناباز برء گوں Criticismءِ معناء دپ ھم نہ وارت بلے گالبندی معنایکے۔آعربی ءِ نقدبیت کہ اُردوءِ تنقیدیابلوچی ءِ شرگداری۔اے دگہ گپّے بلوچ زانتکارءُ نبشتہ کاراں ھمیشی ءِ لبزءُ گالبندءِ مٹ ءُ بدلی ء اینچولبزدیم ء آورتگ۔بندرء شرگداری وتی سربری معناءِ بدل ء گالبندی معناء گوں سیادی کنت ھما کہ نگدءِ زانت ءُ زانش ء گوں بستگ ءُ ھمگرنچ اِنت۔بلوچیں نبشتہ کارانی شرگداری،نگد،ایرادءِ رِدء بس معناءِ جیڑھ بوتگ کہ اے تنقیدء گوں سیالی کنت کہ ناں۔شرگداری ءِ اندرءِ کہ معنا اِنت،ساچشت ء تپاسگ،چکاسگ،دیم پہ دیم کنگ اے رنگیں جیڑھ گون نہ بوتگ انت،پرچاکہ اے رنگیں جیڑھ آھانی گوراپشت نہ کپتگ ات،اگاں بزانتیں تنقیدوتی معناء بدل کنان ءُ دیم ء روان اِنت۔
بلوچی لبزانک ء نبشتگیں رنگء اولسرء تنقیدء پہ شرگداری ءِ لبزدیم ء اتکگ۔بلوچی شرگداری ءِ راجدپترء دومی نبشتانک امان اللہ گچکی ئیگ اِنت کہ ماھتاک بلوچی ءِ دسمبر(1956)ءِ تاک ء’’شرگداری‘‘ءِ نام ء چاپ ءُ شنگ بوتگ۔عاقل خان ءِ گشگ ءِ پدااے گپّ ھم درابیت کہ مجلس ءُ دیواناں نگدءُ ایرادءِ لبزھم کارمردبوتگ انت۔
’’بلوچی نامیگ ایراد ء تنقیدءِ متبلء بازیں بلوچ لوزانکار و شاعر سن ۱۹۵۳؁ء عیسوی ء رندکارمرز کنانء احتنت۔ اے لوزانکاراں واجہ عبدالصمدامیری،واجہ عبداللہ جان جمالدینی،واجہ امان اللہ گچکی او واجہ انجم قزلباشء ابیددگہ بازینے گون انت۔امرگ ء بلوچ شاعرانی رِدء واجہ میرگل خان نصیر،واجہ آزات جمالدینی،واجہ عطاشات،واجہ مرادساحرؔ، واجہ آدم حقانی ودگہ بازینے،رندء واجہ امان اللہ گچکی تنقیدء پہ شرگداری درچت او آئیءِ نمشتانک’’شرگداری ماہتاک بلوچی،کراچیء سن دسمبر1956عیسویء چاپ وشنگ بوت ۔‘‘ (۸) 	 
عاقل خان ءِ گپاں چہ اے گپّ درابیت کہ نبشتگیں رنگء اولسرء شرگداری ءِ لوزدیم ء اتکگ۔شرگداری ءِ لوزءِ معناءِ تہ ء ترندی گندگء نئیت۔آزمانگ ء بلوچی ء تنقیدءِ بدل ء ایدگہ گالبندانی دیم ء آھگ ءِ سوب ھمیش بوتگ کہ اشی ءِ تہ ء ائیب گیری ءِ رنگ مان اِنت،پمیشکاعاقل خان ء ایراد گری گچین کرت کہ اشی ءِ تہ ء ائیب گیری ءُ ایرجنگ ءِ چہرءُ رنگ ھم گِندگ ء کیت۔پمیشکاھمے تنقیدءِ پژدرءِ معناھم بلوچی ء ھمے زیرگ بوت کہ لازم ساچشتےءِ شری ءُ ھرابی دیم ء بیاینت۔زی یک ھدے ء شرگداری ءِ تب راستی ء ھمے بوتگ،پمیشکاشرگدارء بے ریائیں مردے سرپد بوتگ انت۔اسل ء شرگداری ءِ کارایش نہ اِنت کہ آلازم ھرابیں ساچشتے ءِ بارہ ء گپّ بہ جنت ءُ آخرء ھمے گپّ ء دیم ء بیاریت کہ اشی ءِ تہ ء ھچ مان نیست۔شرگداری اولسرء ساچشتے ءِ اسرمندبوگ ء گوں دیم ء کیت۔آئی ءِ شری شرگدارء اسرمندکنت ءُ آایشی ءِ ارزشت ءُ بستارء گیشینگ ءِ جھدء کنت۔تنقیدایوک ائیب گیری ءِ معناء گوں بلوچی ءِ نبشتہ کارءُ زانتکاراں اینچوگالبنددیم ء آورتگ۔
نعمت اللہ گچکی ءِ گشگ ھم ھمیش اِنت کہ شرگداری ایوک ساچشتے ءِ شریاں چارگ ءِ جہدء کنت بلے بندرء شرگداری ءِ معناساچشتے ء گوں شریں گندءُ گدارے کنگ اِنت،شرگداری ءِ تہ ء یونانی کرینین ءِ معنادرابیت کہ چیزے ء جوان ءُ شری ءِ سراچارگ نگدءُ ایراد ءِ گپّ داں ھماوھدء دیمء نیئت داں ساچشت ء شری ءِ سراچارگ ءُ تپاسگ ،وانگ ءُ زانگ مہ بیت۔نعمت اللہ گچکی نگدکاری ءِ منّوک اِنت۔آئی ءِ نزّء اشی ءِ تہ ء شری ءُ ھرابیانی درگیجگ دوئیں معناھست انت۔
’’اول ء تنقیدی نبشتہ ءِ باروء کہ فکرکنگ بوت تواشی بلوچی بدل ءِ خیال احت پریشی شرگداری،نگدکاری ءُ ایرادگری ءِ لبزدیمااھت انت،ھرسے درچتگیں لبزوتی جاگہ ء گران ءُ سنگین انت بلے اگن توھیرت بچارے شرگداری ءِ لبزچہ شرلیکگ،شرزانگ ءُ شریانی پٹ ءُ پولءِ خیال دیم ء کیت،ھمے ڈولء ایرادگری ء چہ ایرجنگءُ عیب درگیجگ ءِ مطلب درکیت بلے اشی ءِ دیم نگدکاری بازجتاھیں مطلب یے پدرکنت۔بلوچی ء گشنت’’گپّ ء نگدکن ءُ بجن‘‘ آئیء نگدیں گپّے جت۔ایشی ءِ مطلب راست پکا،تچک،منی دل ء نگدکاری اچ تنقیدء نزیکتراِنت پرچاکہ تنقیدنہ تہناشری ءُ جوانیانی بیان اِنت ءُ عیبانی درگیجگ ءُ ایرجنگ اِنت بلکیں شری ءُ نزوریانی درستیں گپانی درشان کنگ اِنت‘‘(۹)	 
بلوچی ء نگدزاہ ءُ دژمان ءِ واستہ ھم کارمرد بیت چوکہ پلانیء پلانی ء نگدکت ءُ گشت ، ھچ پرواھے نداشت اے معناءِ آسرھمے بوت کہ بلوچی ء شعرءُ ساچشت ءِ سرء گپّ جنگ ءِ بدل ء تنقیدءِ بدل ء زاہ ءُ بددیوکائی بنابوت۔
غوث بہارء ھمے شرگداری ،نگدءُ ایراد ءِ سرھال ءِ سراتران کرتگ ءُ نگدءِ پلامرزی کرتگ،بلکیں بلوچی ءِ وانوکاں گوں دسبندی کرتگ کہ بایدنگدءِ لبزپہ تنقیدءِ ھاترازیرگ بہ بیت کہ اے تنقیدءِ درائیں ڈکّاں گپت۔
’’اُردو ءِ لبزتنقید ءِ ماناء اے وہدی ماں بلوچی ء سئے لبزکارمرزبئیگااِنت۔یکے ہمے شرگداری‘‘اِنت کہ اولی رندء ھدامرزی کریم دشتی ء وتی کتاب ’’شرگداری‘‘ء کارمرزکرتگ،دومی’’ایراد‘‘اِنت یک زمانگے ء اے لبزپہ تنقید ء باز نبشت بوتگ ات،بلے مروچاں ایشی ءِ کارمرزی کم ترتگ انت۔بوت کنت کہ مئے ندکاراں اے لبزء را اُردوءِ تنقیدءِ ھم ماناءُ ھم پلہ نہ زانتگ ءُ یل داتگ،ہمے وڑء سیمی لبز’’نگد‘‘اِنت کہ تنے وھدی کارمرزبئیگااِنت بلے چہ شرگداری ء کمتر‘‘(۱۰)	 
شرگداری ءِ گالبندپہ تنقیدء اولسرء امان اللہ گچکی ء کارمرد کرتگ۔غوث بہارءِ اے گپّ ءِ تہ ء وت چنچوراستی مان کہ نگدءِ لبزء چہ زیات شرگداری ءِ گالبندگیشترکارمردبیت۔زبان ءِ وتی تب ءُ ربیتے بیت نہ زور چیزے آئی ءِ سرامشگ بیت نہ پرکنگ بیت،شرگداری ءِ باز کارمرزگ ءِ معناھم ھمیش اِنت پہ تنقیدء اے گیشتر بلوچی ءِ تب ء کپتگ بلے غوث بہارنگدءِ منینگّ ء چوشیں درورے ہم دیم ء آؤرت نکتگ۔ بلے آئی ءِ پلامرزاِنت۔ شرگداری ءِ گالبندءِ معناکنگ ء ھم آئی ء ردوارتگ۔
’’چوناشرگداری ءِ لبزچہ مزنیں مدتے ء ماں بلوچی لبزانک ء ’’تنقید‘‘ءِ ھم مانائی ء کارمرز بئیگااِنت بلے اے لبزتنقیدءِ ھاتراھمبونہ اِنت چیاکہ اے لبزء را(اصطلاح)چہ دولبزء آرئگ بوتگ۔یکے ’’شر‘‘اِنت ءُ دومی ’’گدار‘‘ اِنت۔ شرءِ لبزوت یک پلہ مرزی ءُ جانبداریں لبزے،من گوش آں کہ زبادیک شرّیں نبشتہ کارے تہ ایشی ماناھمیش اِنت کہ من وتی فیصلہ دات ءُ زبادءِ بابت ء سرءُ سوج ءُ پٹ ءُ پول ءِ راہ چہ وت ء بندکرت۔البتہ من ھیراناں کہ گدارءِ لبزگوں ’’شر‘‘ء چون آرئگ ءُ ھوارکنئگ بوتگ چیاکہ گدارءِ ماناکترہ،کلہے،دمانے یااُردوء لمحہ اِنت‘‘(۱۱)	 
اے گپّ راست اِنت کہ شرگداریءِ گالبندء دو جتائیں لبززورگ ءُ پہ تنقیدء ٹہینگ بوتگ۔ نگدءُ ایرادوت پیش ء چہ بلوچی ءِ رواجی لبزانت ،ءُ وتی ھماماناء دینت کہ بلوچی زبان ء کارمرد بیتگ ءُ پیداک انت۔شرءِ ماناجتااِنت،شرءُ جوان،خوب اِنت۔بلے ادء پلامرزی ءِ لیکہ گون نہ اِنت۔شریں مردم،شریں کتاب،اے سپت ھم کارمردبنت،بلے شرگداری کہ کیت ساچشتے ء را شریں گندگ ءُ چارگ ءِ ماناء دنت۔کرینینءِ ماناھم ھمیش اِنت چارگ ،تپاوت کنگ،چیزے کہ شری ءِ سراچارگ بیت نی اودء باوست بیت کنت کہ ادء چے شرّءُ چے شِرّاِنت۔مروچی اُردوء تنقیدءِ لبزیک لس لوزے ءِ پیم ء کارمردبیت ایوک لبزانکی نگدءُ شرگداری ء پہ کارمردنہ بیت۔ سیاست بیت کہ چاگردی زندمانی اے لبزء کارمردکن انت،ادء اے لبزایوک لبزءِ تہ ءِ شرءُ ھراب ءِ مانادنت زندءِ ایندگہ پہناتاں اے نہ وشّیءُ ایرجنگ،بدءُ ردکنگ ءِ معناء کارمردبوگ ء انت۔
’’دومی لبزچوش کہ ماگوشت’’ایراد‘‘اِنت ہنچوش کہ اے لبزتنقیدءِ ایندگہ پہناداں بیس(Cover)کرت کنت۔چوش کہ ایراد، ایرادگر، ایرادگری، ایرادی بلے چیاکہ اے لبزہم چوشرگدارء تنقیدءِ مکسدءُ ماناء پیلہ نہ کنت اشی ءِ تہ ء ھم فیصلہ مان اِنت۔چوش کہ زباد یک گندگیں مردمے یانبشتکارے،ایشی ءِ مانا ایش اِنت کہ من زبادء راایرجت ءُ چہ وتی نیمگازبادءِ بابت ء فیصلہ دات ءُ پٹ ءُ پول یاسرءُ سوج ءِ راہ بندکرت انت کہ اے تنقید ءِ بالادنہ اِنت‘‘(۱۲)	 
بلوچی ء تنقیدءِ ھاترا ھمنچولبزکہ دیم ء آرگ بوتگ اودء اے ھیال دارگ نہ بوتگ کہ تنقیدسرجم ء نیکیں مستاگے نہ اِنت‘اودء ھم بدءُ ردکنگ‘کلاگ ءُ چیواکنگ بیت۔اے تنقیدءِ ماناءِ تہ ء زمانگ ء چہ ھست بوتگ ءُ مرچی ھم ھست اِنت ایشی ء تنقیدءِ لبزءُ گالبندء گوں کارنیست۔دومی بلوچی ء گالبند جوڑینگ ءِ وھدء زانتکارانی دل ء دوگپّ لازم گندگ ء کیت یکے شرگداربے ریاءُ نترسیں انسانے بہ بیت،دومی نگدء ایوک ائیب گیری ءِ ھاترا نویسگ مہ بیت۔
غوث بہاراے رِدء نگدءِ گپّ ء چودیم ء کاریت۔
’’ہمے وڑء سیمی لبز’’نگد‘‘اِنت کہ پہ تنقیدء کارمرز بئیگااِنت اے لبزتنقیدءِ ھم ماناءُ ھم پلہ بوت کنت چیاکہ اشی ءِ تہا روءُ ریایاپلہ مرزی ءُ جانب داری ءِ گپّ نیست ھم ءُ اے یک شاھگانیں لبزے ھم ءُ تنقیدءِ چاریں پہناداں بیس ھم کنت‘‘(۱۳)	 
بلوچی لبزانکء چرے گالبندانی جوڑشت ءِ پژدرء ھمے گپّ درابیت کہ گچینی گالبندے ءِ جوڑ کنگ ءِ بدل ء آھاں تنقیدءِ لیکہء راگیشینگ ءِ ھیال دیم ء آورتگ کہ شرگداربے ریاءُ نترس بہ بیت،پلّہ مرزی ءُ زیلداری (جانب داری)مہ کنت۔
چوناھاجوانیں شرگداری چرے درائیں چیزاں چہ برزءُ بالااِنت ۔شریں شرگداریءِ تہ ء نہ زوریں ایرادء اُمرھست نہ توسیپ گامے دیم ء شت کنت بلے شرگداری ءِ راجدپترء ماں جھان ء اے رنگیں چیزشرگداریءِ نام ء کنگ بنت پداشرگداری چولبزانک ء نہ اِنت کہ آئی ءِ ارزشت ہلاس مہ بیت،شرگداریءِ راہ ءُ در بدل بنت،نگدءِ لیکہ نزورترنت ءُ کوھن ھم بنت بلے شریں لبزانک دائم ھست مانیت ءُ پشت کپیت۔شرگداری ءِ کارپد (عمل) شرگداری ءِ لبزی معناءِ تہ ء نہ اِنت۔نگد بیت کہ ایراد‘یاشرگداری،شرگداری وتی لیکہ ءُ کار پدءِ معناء گوں بستگ آئیء معناءِ نہ وشی ءُ ترندی ء گوں کارنیست،ھمے رنگء تنقیداِنت کہ ہرجاہ ایشی ء را نہ وشیں معناء گُشگ ءُ کارمردکنگ بیت بلے لبزانک ءِ تہ ء ساچشت ءِ چارگ ءُ ارزشت ءِ گپّ کیت اودء تنقیدءِ ایندگہ بدیں معناپشت کپنت،اگاں کسے تنقیدء تنقیدءِ نہ وشیں معناء گوں ساچشت ء چارگ ءُ چکاسگ ءِ جہدء بکنت آتنقیدء رالبزانکی تنقیدگشگ نہ بیت۔
بلوچی ء نی ایرادءُ نگدءُ شرگداری ءِ لبزءُ گالبندءِ جیڑھ ترھتگ ءُ کم بوتگ انت۔مروچاں گیش ء چہ گیش شرگداری ءِ لبزکارمردبیت۔زبان ءِ وتی تبے بیت انچوکہ بازیں تہرآھی ءِ تب ء نہ کپتگ انت آھانی نویسگ ءُ کتہ کاری ہلاس بوتگ،ھمے رنگء ایندگہ گالبندکہ زبان ءِ تب ء نہ کپنت آخریکّربنت ءُ گستابنت۔انچو کہ گُشگ بوتگ ات شرگداری وتی لبزی معناءِ تہ ء نہ اِنت بلکیں وتی گالبندی معناء گوں بندوک اِنت۔شرگداری دولبزانی ھوارگالے۔اِشی ءِ معناءِ تہ ء گالبندی معنا،چارگ،گندگ ءُ چکاسگ ءِ درائیں تب گندگ ء کاینت۔پرچاکہ سا چشت ء اولسرء وانگ ءُ زانگ ءِ جہدے کنگ بیت،شریں گدارے ء چارگ ء پد نی شّرءُ شِرّءِ گپّ دیم ء کیت۔بلوچی ء نگد،ایرادءِ لبزانی تہ ء اولسرء اُرش ءُ بیڑبندگءِ تب گندگ ءُ درابیت،ائیب گیری ءُ نزوری ءِ کشّگ ءِ گپّ داں ھماوھدء دیم ء نئیت داں ساچشت ء گوں شریں گدارءُ سیلے(وانگ ءُ پوھ بوگ)کنگ مہ بیت،ایرادءُ نگد،ائیب گیری شرگداری ءِ یک بہرے ،سرجم ءُ کاملیں بالادنہ اِنت۔
شرگداری گالبندءِ تہ ء ساچشت ء راچارگ ءُ چکاسگ ءِ اوّلی معناگندگ ء کیت کہ ایندگہ لبزانی تہ ء کہ پہ تنقیدء دیم ء آرگ بوتگ انت،گندگ ء نئیت اِے گپّ ھم زانگ لوٹیت کہ ماں اُردو ء انقادءِ پیمیں لبزپہ تنقیدء کارمرد بوتگ انت نی کارمرزکنگ نہ بنت۔تنقیدگندگ ء ترندیں لوزے بلے گالبندی ھساب ء ایشی ءِ کردءُ کارپد ھما جوان گشگ بنت کہ شریں شرگداری ءِ لوٹاں پیلہ بکنت۔شرگداری، نگد،ایرادء چہ یکے ھمے ھاترا دیمء اِنت کہ اشی ءِ تہ ء گالبندی سپت ءُ ساڑامان اِنت۔ایرادءُ نگدبلوچی زبان ءِ رواجی لوزانت آھانی معنا پیسرء چہ گیشیتگ ءُ گیشینگ بوتگنت۔



ساچشت ءُ شرگداری ءِ سیالی

	اے سرھال ءِ سرازانندگانی گورابازگپّ ءُ تران بوتگ کہ ساچشت ءُ شرگداری ءِ نزیکی ءُ سیالی چی انت۔ نزیکی ءُ سیالی ءِ تہ ء اے دوئینانی ارزشت ءُ بستارءِ سراھم گپّ بیت۔
ساچشت یک جوزگے،مارشتے،انسان ءِ تجربتانی درشان ءِ نام اِنت شرگداری یک زانتے،زانت ءُ زانشی کارپدے۔دوئینانی نزیکی ایش اِنت کہ اولسرء شرگداری بیت‘نی ساچشتکاری،دانکہ شرگداری سنچ مہ بیت،ساچشت چون ساچگ بیت۔بلکیں مزنیں نبشتہ کارانی گوراگندگ بیت کہ آھانی گوراشرگداری سنچ ءُ زانتے ھست بوتگ ‘نی آھاں مزنیں لبزانک نبشتہ کرتگ،پمیشکہ گوشنت کہ اوّلی شاعراولی شرگدارھم ھست اِنت۔ دومی آئیءِ دیم ء یک ربیتے،پگرءُ لیکے لازم بیت کہ پلاں چیزچون گشگ بیت یاآئی ءِ لوٹ ءُ گزرچی انت۔چرے مسالء اے گپّ دیمء کیت کہ شرگداری پیسراِنت ءُ ساچشت رند۔بلے لبزانکی شرگداری ساچشت ء چہ رنددیم ء کیت۔شرگداریءِ زانشی رنگے ء دیم ء آھگ ء پیش گندگ بیت کہ ازم کارانی گورایک نہ یک رنگے ء شرگداری ءِ سنچ ءُ لیکے ھست ءُ گندگ بیت،پمیشکابازیں شاعراں ھمے گشتگ کہ شاعری ءِ شرگدارشاعربہ بیت۔روایرنندء شرگدارءُ ساچشتی ازم ءِ جیڑھ باز دیم ء اتکگ ات۔
’’نقاداورتخلیقی فن کارکے درمیان یہ کش مکش مغرب میں اسی وقت شدت اختیارکرگئی جب جرمن اور پھرانگلستان میں رومانیت اورفرانس میں علامت نگاری کادور دورہ ہوا۔یہ زمانہ تقریباوہی ہے جسے ہم روشن فکری (Enlightenment) کے پوری طرح قائم ہوجانے کازمانہ،یعنی اٹھارھویں صدی کاربع آخرکہہ سکتے ہیں۔انیسویں صدی کاوسط آتے آتے یورپ کے تخلیقی فن کاروں میں یہ خیال پھیل چکاتھاکہ نقاداگرغیرضروری شے نہیں توکوئی بُہت ایم ہستی بھی نہیں ہوتا۔ہم ملارمے کے قول سے واقف ہیں کہ صرف تخلیقی فن کارہی تخلیق کاسچاقاری ہوسکتاہے۔ملارمے کابُہت پہلے بودلیئرنے صاف کہہ دیاتھاکہ شاعری کی تنقیدکاحق صرف شاعرکوہے‘‘(۱۴)	 
اے گپّ راست اِنت ھم بلے گندگ بیت بازنبشتہ کارفکشن ہم نبیس انت، شاعر انت ھم،بلے نہ فکشن ءِ ربیت ءُ راجدپترء سہیگ ءُ آشناانت نہ شاعری ءِ ربیت ءُ رسماں چہ زانتکارانت گڈااِشانی گیشنگ ءِ واستہ ھما شرگداردرکاربیت کہ اِشانی ارزشت ءُ ربیت ء بزانت۔اگاں شرگدارشاعرءُ فکشن نویسے نہ بیت ھم ھمیشانی رسم ءُ ربیت،راجدپترء کہ آشنابیت آساچشت ءِ ارزشت ء اے ھاترا شرترگیشیّنت کہ آکسی زیلدار نہ اِنت،شاعرکہ شرگداربیت ھمائی ء ساڑائیت کہ وت ھماوڑ نبشتگ کنت۔
ہیزلٹ ء کمے گپّ ء رادیم ء برتگ۔
’’ہم یہ نہیں کہتے کہ نقادہونے کے لیے شاعرہونالازم ہے،لیکن ہم یہ ضرورکہتے ہیں کہ اگرکسی کو اچھانقادبنناہے تواسے خراب شاعرنہیں ہوناچاہیے جیسی شاعری کوئی لکھے گاویسی ہی وہ پسند کرے گا‘‘(۱۵)	 
ساچشت جوانتربیت یاشرگداری،اِشی ءِ سرابازیں زانندگ ءِ گشگ ھمیش اِنت۔کہ شرگداری ھم ساچشتے۔
’’ایک مغربی نقادنے لکھاتھاکہ چونکہ تنقیدبھی ادب سے اسی طرح برسرپیکار ہوتی ہے جسطرح زندگی سے ادب برسرِپیکاررہتاہے،لہٰذادونوں ایک ہیں۔ ظاہرہے کہ یہ تو قیاس مع الفارق والی بات ہوگئی۔ادب سے برسرِپیکارہونااور زندگی سے برسرِپیکارہوناالگ الگ چیزیں ہیں اوریہ بات بھی ثابت نہیں کہ ادب اورزندگی کے درمیان اسی طرح کی پیکارہے جیسی پیکارادب اور تنقیدکے مابین ہے۔یہ سب دعوے اورپرجوش تصدیقیں احساس کمتری کی وجہ سے پیدا ہوئی ہیں‘‘(۱۶)	 
شرگداری پہ ساچشت ء یک سکینے ءِ کارء کنت۔
	شرگداری ساچشتے ءِ ارزشت ءُ بستارء گیشینیّت،شرگداری ساچشت ءِ ھمااندری پہناتاں،سپت ءُ شریاں دیم ء کاریت کہ وت نبشتہ کارسہیگ ءُ سرپدنہ اِنت۔شعرنبشتہ کنگ ءُ شعرءِ سرء گپّ جنگ دوجتاھیں کردءُ کارانت۔ھمے شرگداری ءِ تبءُ سنچ شاعرء سوج دنت کہ کجام رنگیں ھیال،کجام رنگیں تکنیکے ء چونیں لبزاں گوں درانگازبیت،شعرءِ ارزشت بلندبیت۔اِدء چہ اے گپّ گیشّ اِت کہ بیدے شرگداری سنچ ء شریں ساچشت ساچگ نہ بیت۔
	ساچشت کرناں پدھم یک جاھے ء نہ اوشیت،معنادرمعنادرکپگ ءِ آئی ءِ دربندنہ بنت۔شرگداری داں مزنیں مدتے ء ھست بوت نہ کنت۔ادء مزنیں ساچشت ءِ گپّ بوگ ء اِنت کہ آئیءِ سرء ہررنگیں شرگدارنبیس انت ءُ گپّ جن انت۔ آھانی شرگداری یک جاھے پشت کپیت ساچشت دیم ء روان کنت۔اد ء چہ ھمے زانگ بوت کہ ساچشت ءُ شرگداری ہوارانت بلے ساچشت ءِ بستارچہ نگدء بلندءُ بالااِنت۔بلے اے گپّ ھم ھست کہ بیدے نگدء ساچشت ءِ راہ ءُ دربندبنت۔
ندکارءُ شاعرانی ساچشتاں چہ گندگ بیت کہ دورءُ کرن گوزگ ء پد آھانی گیشوارءُ معناکشی ءِ دِرچ ہلاس نہ بوتگ‘شرگداری بازآھانی سرء نویسگ بوتگ بلے ہرشرگداریء پددومی شرگداریء سرکشتگ،یکے ء رادومی ء پراموش ءُ بے حیال کنگ ءِ جہدکرتگ۔بلے اشی ءِ معناایش نہ بوت کہ شرگداری ء ارزشت نیست ہرکسی وتی جاہ ءُ ھندے‘ہرکسی وتی ارزشت ءُ بستارے‘یکے زانت ءُ زانش ءِ لیکہ ء گوں بستگ یکے جبزگانی دنیاءِ درانگازی اِنت،چوکہ لیکہ مٹ ءُ بدل بنت ، شرگداری لیکہ ھم دیمروی کنان کن انت ءُ نوکیں مکتب ءُ دبستان کاینت بلے مزنیں ساچشت ءِ گیشّ ءُ گیوارھلاس نہ بیت۔اگاں شرگداریء چہ لبزانک ء کشگ بہ بیت‘ساچشت ءِ ارزشت ءُ بستارکم بیت۔
ساچشت ءِ شکم ء چہ شرگداری ودی بیت۔ہرھماچاگردکہ اودء شرگداری زانت ءُ پدرائیں رنگے ء نہ بوتگ ھم اودء شرگداری بوتگ۔شرءُ ھرابءِ یک لیکہے لازم بوتگ۔ساچشت کہ نہ بیت شرگداری نہ بیت۔شرگداری ساچشتکاری ءِ واستہ سکینے بوت کنت بلے ھما وھدء کہ یک برے ساچشت بہ بیت۔بلوچی ء کہ فکشن مزنیں کساسے ء نویسگ نہ بوتگ فکشن ءِ نگدھم دیم ء نہ اتکگ،چیزے کہ مزنیں کساسےء دیم ء بئیت آئی ءِ سرء گپّ ءُ ھبربندات بیت۔
شرگداری نی لبزانک ءِ یک بھرے ءِ پیم ء گون اِنت چوکہ زندءِ ایندگہ بھرانت کہ یک برے دیم ء اتکگ انت پداھلاس نہ بوتگنت۔ اِے دگہ گپّے کہ شرگداریء وتی اگدھ شریں رنگے ء پیلہ نہ کتگ۔شمس الرحمن فاروقی ءِ اے گپّ دلگوش کرزیت۔
لبزانک ءِ راجدپترء ہردیں کہ گپّ ساچشت ءِ کیت شرگداری لازم گون بیت۔ ساچشت شرگداریء دیم ء کاریت۔شرگداری ساچشت ءِ راستی ءُ گواچن ،تب ءُ میلاں زانگ ءُ درجنگ ءِ جہدء کنت،دومی ساچشت ءِ ھاترا لیکہ ءُ تھیوری ٹھینگ ءِ جھدء کنت۔ھمے لیکہ ءُ تھیوری دیمترء لبزانک ءِ رھبندگشگ بنت۔
ارسطوءِ دیم ء اگاں یونان ءِ شاعری ءُ کسمانک مہ بوتین انت’’بوطیقا‘‘دیم ء نہ اتکگ۔پدااے ھم گندگ بیت کہ ھماشاعرانی گوراشرگداری سنچ ءُ پگربوتگ آھانی شاعری ءُ شرگداری دوئیں نامداربوتگنت۔
بلوچی لبزانک ء کریم دشتی ءُ عطاشاد دوئیں شریں دروربیت کن انت،کریم ءِ شرگداری سنچ ء آئی ء جوانیں دستونک نویسگ ء پرماتگ،عطاشادءِ چندیں نبشتانک کہ آئی ء بلوچی شاعری ءِ سرا نبشتگ انت چہ آھان زانگ بیت کہ شعرءِ بارہ ء آئیءِ پگرءُ لیکہ چنچومزن ءُ شاہیگان بوتگ۔
روایرنندی شرگداریءِ راجدپترء کولرج ءُ ٹی ایس ایلیٹ ،نہ ایوک آھانی شرگداری ء زمانگے اسرمندکرتگ،آھانی شاعری ھم ھمے رنگء مزنیں ساچشتانی تہ ء شمارکنگ بنت۔
انچوفرانسیسی شاعرچارلس بودلئیرءُ پال ورلین نہ ایوک شعرءِ سراآھاں نوکیں گپّ کرتگ بلکیں شاعری ءِ تہ نوکیں کتہ کاری ھم کرتگ۔فکشن ءِ تہ ء ڈی ایچ لارنس،فلابیر،ھم دوانچیں مسال انت کہ فکشن ءِ شرگداری بارہ ء آھانی گپانی مرچی ھم مسال دیگ بیت۔
ساچشت ءُ شرگداریءِ سیالی ءِ تہ ء اے گپّ گیشّ اِت ءُ دیم ء اتک کہ ھمانبشتہ کارداں آئیءِ گوراشرگداری زانت ءُ سنچ یاتب ءُ شوق مہ بیت آجوان ءُ شریں تجربت کرت نہ کنت۔پرچاکہ یک شاعرے اگاں اے آشنامہ بیت چہرکجاکارمرد کنگی اِنت ءُ ھمائی ءِ ھاترا کارمردبوگ ء اِنت آئی ءِ ارزشت ءُ سپت چی اِنت،آچہرلازم کارمردکنت بلے آئی ءِ تہ ماناشاہگانی ءُ گوناپ ءُ امیج ودی نہ بنت۔یااے مہ زانت کہ یک لبزے ءِ چویااے رنگ ء کارمرد کنگ ء چنچو باز معنا ودی بیت کنت گڈاوتی شاعری ءِ تہ ء معناءِ شاہگانی آورت نہ کنت۔فکشن ھم ادء مسالے ءِ پیم ء دیم ء اتک کنت کسے فکشن ءُ آئی ءِ لوٹ ءُ گزراں چہ آشنامہ بیت،مہ زانت گڈاوتی حیالان جوانیں رنگے ء رِدءُ بنددات نہ کنت۔شرگداری سنچ مزنیں نبشتہ کارپیداک کنت باید کہ وتی زبان ءِ ہمرائی ء زیک ءُ مرچیگیں اندگہ شرگداری چست ءُ ایراں ھم آشنابہ بیت۔داں وتی تجربتاں جوانیں رنگے ء دیم ء آورت بکنت۔شرگداری ءِ بنداتی سنچ جوانیں ساچشتکاری ء کمک دنت،ساچشت ء چہ شرگداری زانت دیم ء کیت۔ھمے شرگداری زانت ساچشت ءِ ازمی بالادءُ ارزشت ء گیشینّگ ءِ جھدء کنت۔شرگداری کہ نہ بیت دوساچشت ءِ نیام ء ھچ رنگیں فرقءُ تپاوتے دیم ء نئیت۔














شرگداری ءُ پولکاریءِ سیالی

	پولکاری وت جتاھیں زانتءُ پڑے،ھمے رنگ ء شرگداری ءِ ھم جتاھیں رنگ ءُ ہستی یے،بلے پولکاری(تحقیق)چہ شرگداری ء ھچ رنگء جتانہ اِنت،دوئیں کہ ھمراہ ءُ ھمدست بنت ھماراستی دیم ء کیت کہ شرگداری آئیءِ شوھازء درکپتگ۔چوکہ شرگداری ھم ساچشت ءِ راستی ءُ گواچن ء درجنگ،فہمگ ءُ زانگ لوٹیت ،پولکاری اِے رِدء آئیء کمک کنت۔پولکاری کہ گون مہ بیت شرگداری اندری گپّ ءُ باوستے لازم بوت کنت بلے آئی ء زانشی بستارے دیگ ء کس تیارنہ بیت۔
شرگداری ءِ چندیں دبستان انچین انت کہ اودء بیدے پولکاری ء شرگدارگپّے ھم کرت نہ کنت چوکہ تب زانتی شرگداری اِنت۔اے شرگداریءِ تہء چوکہ لبزءُ چیدگ،ایوک چارگ نہ بنت بلکیں اشانی گیشّوارءِ پژدرء شاعرءِ جندی زندءُ نزانشت ء وانگ ءِ جہد کنگ بیت،شرگدارلاچار بیت کہ شاعرءِ نزیکیں سنگت ءُ مردم،آئی ءِ رودپترءُ زاتی کاگداں دربہ جنت،ھمیشانی وانگ ء پدنی آوتی راستیں گپّء دیم ء آورت کنت کہ پلاں شاعرءِ شاعری یانبشتہ کارءِ ساچشتانی ساچشتی نیمون چی اِنت۔یاآئیء پرچاوتی فکشنءِ تہ ء اے رنگیں کسّہ ءُ کارست دیم ء آورتگ یااے رنگیں سرھال ءُ بنگپانی سرء پرچانبشتہ کرتگ ئے۔
سگمنڈفرائیڈ چوکہ لبزانک ء نزانشت ءِ درشان سرپد بوتگ ات،آئیء وت ھم شیکسپئیرءِ سرء تب زانتی رنگ ء باز نبشتہ کرتگ ءُ لبزءِ پژدرء انسان ء چارگ ءِ جہدکرتگ۔پمیشکاتب زانتی شرگدارنبشتہ کارءِ زاتی زندءِ بارہ ء جوانی ء پولگ ءُ سرپد بوگ ء رندنی آئیءِ سا چشتاں انسان ءِ وابانی پیم ء معنا کنگ ءِ جہدء کنت۔ھمے رنگ ء چاگردی شرگداری(سماجی تنقید)اِنت اِدء ھم پولکاری ءِ مزنیں بہرے گون اِنت،انسان،چاگرد،ردوم(ارتقا)دراھ دیم ء کنگ بنت۔یک شاعرے ءِ ساچشت ءِ سرپدبوگ ءِ ھاترا آئیءِ جندی زندءِ بدل ء آئیءِ چاگردی رست ءُ ردوم،لاپ ءُ روزگار،سیاست دراھ دیم ء کنگ بنت۔پرچاکہ اے لیکہ ءِ گپّ ھمیش اِنت کہ انسان ءِ تہی ءُ ڈنی زندمان گوں چاگرد،زند،ربیدگ ء چہ ردوم گپت ءُ دیمء روان کنت۔
’’سماجی تنقید‘‘کابنیادی زوایہ یہ ہے کہ ادب اورسماج کا گہراتعلق ہے۔ادب ہمیشہ اپنے ماحول،اپنے معاشرے،اسکی اقداراور اس کے کلچر کا اظہار کرتا ہے۔ جیساسماج ہوگا ویساہی اسکاادب ہوگا۔فرانسیسی نقادتائین (TAINE) کا تنقیدی نقطۂ نظربھی اسی پرقائم ہے کہ ادب اورادیب اپنے دور،لمحہ موجود،نسل اور ماحول کا پیداوارہوتے ہیں۔اس بات سے تائین اس نتیجے پر پہنچاکہ کسی دورکے ادب کے مطالعے سے یہ بھی معلوم کیاجاسکتاہے کہ صدیوں پہلے لوگ کیاسوچتے تھے؟ انکااندازفکرِ اورانکاماحول کیاتھا‘‘۔(۲۱)	 
اے شرگداریءِ جندساچشت ءِ معناءِ درجنگ ء چنچوکمک کنت اے رندی گپے،بلے چریشی اے زانگ بیت کہ شرگداریءِ بازیں تہرانی زانگ ءِ ھاترا شرگدارء وانگ ءُ زانگ،پولکاری ءُ پولگ درکاربیت ۔
شرگداری ء پولگ ءُ پولکاری ھژدری بہرے چریشی ردی پشت نہ کپیت۔اگاں یک شرگدارے کسھی لبزانک ءِ سرانویسگ بہ لوٹیت،ءُ کسھی لبزانک ءِ راجدپترءُ ربیّت ء مہ زانت آنہ کسھی لبزانک ءِ شرگداریء گوں ایمانداربیت نہ ساچشت ءِ بستارء گیشّینت کنت۔
تاثراتی ءُ زیبائی ءِ شرگداری نگدءِ ھماتہرانت کہ اودء پولکاری ایوک ساچشت ءِ جند ءِ وانگ ء گوں بستگ،دگہ زانت ءُ زانشے ءِ وانگ ءُ چارگ ءِ اودء رسم ءُ ربیت گندگ ء نئیت۔ہرشرگدارے ء آلبزانکی تہرے بیت کہ شرگداری ءِ دبستانے اولسرء پولکاری دیم ء کیت داں آاے رِدء سرپدءُ آشنا نہ بیت آئیءِ گپّ زیت رد کنگ بنت۔
مرچی ھم نبشتہ کارنبشتگ کن انت کہ’’گنوک‘‘شیرمحمد مری ءِ بلوچی ءِ اولی آزمانک اِنت۔اے گپّ ءِ گیشینگ ءُ راست بوہگ ء پد ھم کہ بلوچی ءِ اولی آزمانک’’بے وفا‘‘محمد حسن کلاکوٹی(اومان مئی1951)شیرمحمدمری ءِ اولی آزمانک’’جون(اومان نومبر 1952) اِنت،(۲۴)
آزمانک ءِ ازمی تپاس دگہ گپے،بلے ھژدری اِنت کہ یکبرے لبزانک ءِ راجدپترتچک ءُ راست گندگ بہ بیت۔ھمے رنگیں ردی یے جمیل جالبی ء وتی کتاب’’نئی تنقید‘‘ءِ تہ ء اُردونگدءِ مزن بالادیں شرگدارپروفیسراحتشام حسین ءِ دیم ء آورتگ۔
اولسرء گپّ ء راست ءُ تچک بکنت دانکہ آئیءِ راجدپتری پولکاری راست نہ بیت آئی ءِ شرگداریءِ درائیں گپّ رد بنت۔لبزانک ءِ سرء نویسگ ء پیش یک ھدےء پولکاری ءِ اولی پدیانک اِنت ،پدااندگہ کتاباں چہ آئیءِ سرجمیں احوالاں گرِگ ء رندنی آئیءِ زندیاساچشت ءِ سرء جوانیں رنگے ء نگد،چمشانک،رِیس ءُ پرّیس(تجزیہ وتبصرہ)بیت کنت۔
بلوچی لبزانک ء چوکہ پولکاری بازکم بوتگ۔ نہ کوھنیں لبزانکی راجدپترجوانیں رنگے ء ردءُ بنددیگ بوتگ نہ کوھنیں نبشتہ کارانی تاک ءُ ماھتاکانی تاکدیماں شنگیں ساچشت ءُ نبشتانک نزآرگ بوتگ انت،بلوچی ء ہروڑء،رنگے نہ رنگے ء کجام ھم بنگپّ ءُ سرھالے بہ بیت‘ردی پشت کپیت۔پرچاکہ نگدزانت ءُ زانشے، تاثرے نہ اِنت کہ ہرچی دل ء کیت نبشتہ کارنبشتہ کنان بکنت۔نگدزمہ واری ءُ سنگینیں کارے ،ہردمان ءُ کترھ ء شرگدارء آگاھ بوگ لوٹیت۔داں ھچ رنگیں رِدی یے آئیءِ کتاب ءُ نبشتانکء پشت مہ کپیت۔بلے اے گپّ ھم زانگ لوٹیت کہ شرگداری ءُ پولکاری ءِ وتی جتاھیں راہ ءُ کِشک انت۔ پولکاری راستی ء تچک ءُ راست کنگ ء کمک لازم کنت بلے ساچشت ءِ اندری معناءِ گیشّینگ ءُ دیم ء آرگ ء ایوک شرگداری کمک کت کنت۔بلکیں بازیں شرگداری ءِ دبستانان پولکاری درکارھم نہ بیت چوکہ تاثراتی ءُ زیبائی ءِ دبستان انت اودء شرگداراے نہ چاریت نبشتہ کارءُ شاعرکے اِنت۔چی کرتگ ئے ءُ چی کنت آبس دیم ء ایریں ساچشت ء گوں تران کنت۔ھمے رنگ نوکیں شرگداری(نیوامریکن کریٹی سسزم)ءُ ساختیات ءُ پدساختیات ءِ تہ ء چاگرد،دورءُ باریگ،نبشتہ کارءُ شاعرءِ زاتی زندء چارگ نہ بیت ایوک آئی ءِ ساچشت ء چارگ بیت۔بلے پداھم پولکاری شرگدارے ء وتی گپّ ءِ راست ءُ تچک کنگ ء لازم درکاربیت ءُ کاردنت۔
		












شرگداری ءِ زبان ءُ درشانداب

	لبزانک ءِ تہء جوانیں ھنرکاری گوں زبان ءِ کارمرزگ ء بندوک اِنت۔ شعربیت یاساچشتی لبزانک(تخلیقی ادب)آزمانک،گدار، کسمانک، انشائیہ، نمدی نبیسی)جوزھانی درانگازی ءُ اسرءِ پیداک کنگ ءِ ھاترا زبان ءِ جوانیں کارمرزءِ ارزشت ء چہ کس ناں نہ کنت۔بلے زبان ءِ کارمرز کنگ ءِ چندیں جاہ ءُ رھبندھم بنت۔شعرءِ تہ ء زبان ء سرپوش کنگ ءُ چہرءُ شبین ءِ تہ ء گشگ شعرءِ شری ءُ جوانی گشگ بیت،آزمانک ءُ گدارءِ تہ ء جاھے،جاھے اگاں چہرءُ شبین گون کپیت ھم باکے نیست کہ اے رنگیں زبان ءِ رنگ ءُ تھرفکشن ءِ تہ ء بازگندگ ء کاینت بلے شرگداری یک زانتے(علم)زانتءِ کاردگراں سرپدی دیگ اِنت۔سرپدی ءُ زانتکاری دیگ ءِ ھاتراھژدری بیت کہ زبان ء تچک ءُ ارزانیں رنگے ء کارمرزکنگ بہ بیت۔شمس الرحمن فاروقی ء زانشی ردانک ءِ (عملی نثر)شرگداری،شہزانتی،سائنسی بنگپانی سرءِ نبشتگین ء زانشی ردانک گوشنت)اے ردء حسن عسکری ءِ مسالے داتگ ءُ پیش داشتگ کہ اِدء ھچ رنگیں چہرءُ شبین کارمردنہ بوتگ۔
الرحمن فاروقی حسن عسکری ءِ شرگداری زبان ءِ ساڑاء ھمے ھاترا کنگ ء اِنت کہ آئیء وتی زبان ء راگران ءُ مشکل نہ کرتگ،وانوک ارزانی ء آئیءِ گپاں سرپدبیت۔شرگداریءِ رپک ھم ھمیش اِنت کہ آوتی گپاں دیم ءِ مردماں سرکنگ لوٹیت، اگاں زبان ء شعری رنگ ء کارمردکنگ بہ بیت وانوک ء آئیءِ معناسرنہ بیت ءُ نبشتانک وتی معنا ء گوں مریت ءُ ھلاس بیت۔وت حسن عسکری ھم نگدءِ تہ ء تچکیں زبان ءِ واھگداربوتگ۔
بلوچی لبزانک ء نوکیں دورء ہر نوکیں کتابے ءِ فلیپ ءُ پیشگالء شاعرءِ باروء کہ دو دانک نویسگ بوتگ،دراھ شعری زبان ء درشان کنگ بوتگ انت،چریشی وانوک ء کمے مزّگ لبزانی لازم رسیت بلے آسرپدنہ بیت کہ اشی ءِ گورااے کتاب ءِ یاشاعرءِ راستیں ارزشت چی اِنت۔حسن عسکری ھم ھمے گپّ ء ات کہ اگاں شرگدارانچیں زبانے ء نبشتہ بکنت کہ وانوک آزبان،گالریچ ءُ گپاں سرپدمہ بیت نہ ایوک وانوک آئی ءِ گپاں سرپد نہ بیت بلکیں شرگدارءِ بستار ءُ ارزشت ھم آئی ءِ دل ء پادنئیت۔
شرگداری زبان ء رسانک کنگ ءِ درے زانگ بیت،شرگداریک ساچشتے ءِ چیریں پہناتاں ارزانیں زبان ء وتی لبزانک ءِ وانوکاں سرکنگ لوٹیت کہ پلاں نبشتہ کارءُ شاعرءِ گوراچے رنگیں ازمی شری ءُ سپت ھست انت،یاآچہ ایندگہ نبشتہ کارءُ شاعراں چہ چے رنگ ء جتاءُ گستااِنت۔اِے رنگیں کارے ءِ واستہ زبان ارزان کارگرگ کپیت۔
خالق ارمان ءِ شعرانی دپتر’’کسّہ رمیزاں گپتگ انت‘‘ءِ فلیپ ء مجیدعاجزآئیءِ کتاب ءِ بارہ ء چونبشتہ کنت۔
’’ساچشت زندءِ ھمابہر یں کہ ابرم ءِ زاہر ءُ پہمیانیں رنگ ءُ نورءُ نازرکیاں ساچشتکارگوں وتی جتاھیں رنگےء چاریت ءُ ماریت ءُ وتی داب ء درانگازیت ئے۔برے گوں ’’کوش ءِ گریتگیں زیمراں‘‘ہمزیل ءُ ہمتواربیت تہ ہمے کش ءُ چیلّاں’’لبزبانزل رودین انت‘‘ہیال چومرگے ء بال کنت۔پہ یک دمانے ارمان(ساچشتکار)اجکّہ بیت۔جلّ ءُ مجلان ء دیم پہ ساہگے روگ ءُ دم ء بالاکنگ لوٹیت۔بلے وہدے چم ئے پہ درچکاں کپنت تہ گندیت ’’درچک تاں کونڈ ء آپ ء انت‘‘۔’’ہورء نوکی ہمیش اِنت کہ تم کتگ‘‘،بلے آزماں جمبراں انگہ یک پہ یک ء پلونچ ء کنا ن اِنت وتی۔‘‘چک جنت پُشت ء،تہ ہمے ماریت کہ آئی ءِ’’کرپدانکیں شیئرآپ بوتگنت۔‘‘گینسارتے کشّیت ءُ جیڑیت ءُ پدایک نوکیں کسہّے بندات کنت۔اناگہ ء چہ آئیءِ دپ ء درکئیت۔’’کسہ رمیزان گپتگنت‘‘(۲۸)	 
خالق ارمان ءِ سرء گپّ کنگ ءِ بدل ء آزمانکُکے ءِ تہ ء آئیء وتی مارشت بیان کرتگ انت،کسّہ رمیزاں گپتگنت‘‘ءِ دووار گڈسرء گشگ ء گوں آئیء گُڈینگی تکنیک ء چہ کارگپتگ ءُ وتی گپّ آسرکرتگ۔اشی ءِ تہ ء بے کساس چہرءُ گوناپ سازی بوتگ۔ یک وانوکے ء پہ ھچ رنگ ء رسانک بوت نہ کنت کہ مجیدعاجزء خالق ارمان ءِ شاعری ءِ بارہ ء چی گشتگ۔ مروچاں بلوچی لبزانک ء اے ربیّت باز دیم ء شتگ ءُ روان اِنت۔
اے رنگیں شعری زبان ءِ کارمرزگ ءِ پژدرء اسل ء تچک ء دوگپّ گشگ پہ آھاں گران بیت پمیشکاآاِے رنگیں چہرءُ شبینی زبانے کارمرزکن انت،اے رنگیں زبان ءِ تہ ء تژن ءُ کلاگ،ساڑاءُ توسیپ دوئیں زانگ نہ بنت۔چوپرچابیت۔ردانک ء چوشعری رنگ ء کارگرگ ءِ کسّہ ء ارسطوردانکءِ ہستانکی(وجودیت)ءِ گیشینگ ءِ وھدء چوبیان کنت۔
’’یہ باتیں ایک شاعرکے لیے موزوں اورمناسب ہوتی ہیں اوروہی یہ کہہ سکتاہےWHIT MILK(سفیددودھ)لیکن نثرمیں اسی نوع کی صفتیں نامناسب محسوس ہوتی ہیں اورجب نثرنگاراس طرح کی صفتیں تواترکے ساتھ استعمال کرنے لگتاہے توایسامحسوس ہوتاہے کہ وہ شعرو شاعری پر اتر آیا ہے۔ ہاں،یہ ضرورہے کہ ہم حسب ضرورت صفتوں کو اپنے استعمال میں لائیں، اس لیے کہ ان سے اسلوب کی خوبی نمایاں ہوتی ہے اور نثر میں امتیازی شان بھی پیداہوتی ہے۔لیکن ہمیں معنی ومطلب پراپنی توجہ مرکوزرکھنی ہوگی،وگرنہ نتیجہ خاطرخواہ برآمدنہیں ہوگا‘‘(۲۹)	 
ارسطوردانک ءِ تہ ء چہرءُ شبین ء کشّگ ء نہ اِنت۔بلے آئی ءِ گُشگ اِنت کہ اے سپت پہ شاعری ء جوان انت،اگاں ردانک ءِ تہ ء نبشتہ کاروتی جتاھیں درشاندابے ءِ ھاترا اے رنگیں سپت کارمرد کنت گڈاھمے رنگ ء بکنت کہ آئیءِ نبشتانک ءِ معناءُ بزانت چیر متریت۔
دیمترء آئی ء دو ردءِ مسال دیم ء آورتگ
	ارسطو اے گپّ ء ھم کنت کہ ردانک ءِ تہ ء یک حدے ء چہرکارمردکنگ نزوری یے گُشگ نہ بیت بلے اے ھم زانگ لوٹیت کہ کجام چیزءِ ھاترا چونیں چہرکارمردکنگ بہ بیت داں آئیءِ اسل معناگارءُ بیگواھ مہ بیت۔ ردانک ءِ تہ ء شعری زبان ءِ کارمرزگ ءِ پژدرء زانت ءِ نہ بوگ یاھما چیزءِ بارہ ء نویسگ ء اِنت،سرپد نہ بوگ،گڈسرء نبشتہ کارء لاچارکنت کہ شعری زبان ءِ پژدرء وتی نزانتکاری ء چیربدنت،پرچاکہ وشیں ءُ نوکیں لبزوانوک ءُ مھلوک ء اجکّہ لازم کن انت بلے اودء نبیسوک ءِ لیکہ ءُ معناپشت کپنت۔
ردانک ءِ بازیں تھراں چہ شرگداریءِ زبان ءِ آسان ءُ ارزان بوگ ءِ معنا ایش اِنت کہ اودء یک لبزے ءِ دومعنامہ بنت۔اگاں گران ءُ مشکلیں گالبندے کیت آئیءِ دیم ء آئی ءِ ارزانیں معنانویسگ بہ بیت۔ھمے رنگء اگاں ڈنی نبشتہ کارءُ کلمکارے ءِ بارہ ء نویسگ ء بیت،ءُ زانت کہ آئیءِ لبزانک ء اشی ءِ بارہ ء نزان انت،دیم ء آئیءِ بارہ ء یک ءُ دو رِدنبشتہ بکنت داں ارزانی ء وانوک ء شرگدارءِ نبشتانک رسانک بہ بیت۔
شرگداری کہ اِے رنگ ء سنگینیں کارے بہ بیت،کہ سرشون یانام چون دیم ء آرگی انت اودء زانندگیں نبشتہ کارے نویسگ ءِ زبان ءِ رھبنداں ھچ رنگ ء ڈالچارنہ کنت۔
شرگداری بندرء دگراں گوں تران کنگ ءِ رپکے،دگراں چیزے دیگ ءُ سرکنگ ءِ درے، اودء زبان ء باز ارزان ءُ معناداربوگ لوٹیت۔اگاں بتلے، گالریچے (محاورہ) گون کپیت ھم آئی ء راگیشینگ بہ بیت پرچاکہ ھزار نگیں وانوک بنت،چندیں انچیں ھم بنت کہ وتی زبان ءِ بازیں گالبندءُ گالریچاں،بتلاں سرپدنہ انت۔نبشتانک ءِ راست ءُ تچکیں رسانک ءِ ھاترا اے رنگیں جیڑھانی ساپ کنگ ھژدری بیت داں نبشتہ کارءِ زانت ءُ زانش ھما رنگ ء کہ آئیء جیڑاِتگ ھما رنگ ء وانوکاں سربہ بیت، زبان ءِ اشارگی رنگ شرگداری ءِ تہء رسانک ءِ دراں بندکنت۔	 	 								











شرگداری ءِ ارزشت

	شرگداری ساچشت ء چہ رنددیم ء کیت بلے ساچشت ءِ ھاترا رھبند جوڑکنگ، آئی ءِ شعرءِ ازم(شعریات)ءِ گیشینگ ءِ کارء شرگداری کنت۔شرگداری لس گپّءُ ترانے نہ بیت،یک زانت ءُ زانشے بیت ۔اے زانت ءُ زانش لبزانک ءِ ربیت ءُ راجدپتر ء چہ ودی بیت۔پمیشکاشرگداری ءِ تہ ء تاثردیگ یادل ءِ گپّءِ جنگ ءِ جوازت اینچومزن نہ بیت اینچوکہ ڈنی رھبندانی(معروضی)شرگداریءِ بیت۔
شرگداری ءِ لوٹ ءُ گزرساچشت ءِ نوک بوھگ ءِ ہمراھی ء بدل بیان بنت۔بندات ء شرگداری شعرءِ گیشّ ءُ گیوار بوتگ، رند ترء شاعرءِ چاگردی جاورانی زانگ ء پدشعرءِ ارزشت ءِ گیشینگ بوت۔ھمنچو کہ زمانگ گوزان بیت شرگداری ءِ لبزانک ءِ ہمراھی ء لوٹ ءُ گزر ھم بدل بوت انت بلے شرگداری ساچشت ء چہ یکّرءُ گستانہ بیت۔ شرگداری ءِ کار ھمیش اِنت کہ یاوپہ لبزانک ء رھبندجوڑ بکنت یالبزانک ءِ ارزشت ءِ گیشینگ ءِ ھاترا لبزانکی کیلودیم ء بیاریت۔
نوکیں دورء شرگداریءِ سراایراد بازگرگ بوتگ،ھمے کہ ساچشت وت ء راوت ھست ءُ نیمران کنت شرگداری آئیء درکارنہ بیت بلے چریشی پد ھم چوشیں زانندگ ءُ زانتکارے نیست کہ شرگداری ءِ ارزشت ءِ منوکّ مہ بیت۔انسان ءِ زندمان ء کہ چیزے جوڑ بیت ءُ دیم ء کیت آئیءِ پداھلاس کنگ نہ بیتگیں گپّے بیت۔شرگداری ھم لبزانک ءِ تہ ء انسان ءِ چاگردی زندمان ءِ پیم ء یک بنجاھے،بنجاہ ءِ کار ءُ کرد چونیں بنت اے دگہ گپے بلے بنجاھ ءِ ارزشت ءِ نہ منگّ ء کس تیارنہ اِنت۔
شرگداری لبزانک ءِ تہ ء ھژدری بوتگ ایشی ءِ کارءُ کارپد چونیں بنت آئیء راھما نام ء یات کنگ بیت۔بلے بیدے شرگداری ء ساچشت وت ء گیشینت نہ کنت،ساچشت ایوک بیت اے ھاترا اِناں نبشتہ کارءِ تہ ء شرگداری بودشت نہ بیت بلکیں اے ھاترا کہ نبشتہ کارساچشت ءِ نویسگ ء پدآئی ءِ مزنی ءُ کسانی ء چہ سرپد ءُ آشنا نہ بیت۔اے شرگداری ءِ کاربیت کہ زبان ءِ وانوکاں ھماساچشت ءِ بارہ ء سرپدی دنت۔بلے اے سرپدی تاثراتی ءُ زیبائی ءِ شرگداری ءِ رھبندانی پدء مہ بیت بلکیں لبزانکءِ ربیت ءُ راجدپترءِ ھساب ء آئی ء زانگ ءُ چکاسگ ءِ جہدے کنگ بیت ۔
جمیل جالبی ء شرگداریءِ ارزشت ء رااِے رنگ ء گیشینگ ءِ جھدکرتگ۔
نی و شرگداری ھم ھزار دبستانانی تہ ء بہر بوتگ۔ھردبستانے ءِ وتی رنگ ءُ تہر،لوٹ ءُ گزربنت‘بلے ہر دبستانے ءِ کارھمیش بیت کہ ساچشتء گوں تران بکنت ءُ آئیءِ ارزشت ء دیمء بیاریت۔نوکیں ساختیاتی شرگداری،نیوامریکن کریٹی سسزم،روسی فارملسٹ نوکیں شرگداری ءِ دبستان انت۔اے ھم ساچشت ءِ ارزشت ءُ بستارء گیشیّنگ ءِ کارء کن انت،بلے ادء نبشتہ کارء چہ زیات ساچشت ء را دیم ء کنگ ءُ زانگ ءِ جہدے کنگ بیت۔
شرگداری یکے و نوکیں لیکہ ءُ ھیال،بنگپّ ءُ تکنیکانی پجّارء کنت ءُ وتی نبشتہ کاراں آشنا کنت کہ ماں دنیاء چے بوگ ء انت۔دومی شریں ساچشتانی وانگ ء پد آھانی جوانی ءُ مزنی ءِ حالاں دیمء کاریت ءُ آھاں نوکیں کتہ کاری ءِ سکین ء دنت۔ساختیاتی نگدزبان ءُ لبزانی معناشاہگانی،ھزارمعنائی ھمے رنگیں چیزانی سرء ایوک تران نہ کنت بلکیں نبشتہ کارء اے ھم سہیگ کنت کہ تئی شعرءِ تہ ء چنچو معناءِ جوازت درکپگ ء اِنت،اے تئی ھنرءُ کمال اِنت کہ اندگرانی گورانیست۔
شرگداری ءِ ارزشت بندرء ساچشت ءِ گیشینگ ءُ ایندگہ ساچشتاں چہ جتا کنگ ءِ نام اِنت۔ھما شریاں کہ نبشتہ کاروت اش ھم سرپدنہ اِنت شرگداری ھمے درجنگ ءُ شوھازءُ گیشینگ ءِ کارء کنت۔دومی دو ساچشت ءِ نیام ء تران ء پد دوھینانی کسانی ءُ مزنی ءِ گیشینگ ءِ کارء کنت۔سیمی شریں ساچشت ءِ شریاں وتی لبزانک ءِ تہ ء شنگ ءُ تالانی ءِ کارء کنت داں ایندگہ نبشتہ کاربزان انت کہ چے رنگیں تجربت ،چے رنگیں درشان ءُ درانگازی ء چہ ازم ءِ بستارگیش ءُ مزن بیت۔بلے ادء ھژدری بیت کہ شرگداریءِ کیلولبزانکی بہ بنت۔اگاں ساچشت ء چاگردی،سیاسی پژدرء چارگ ءِ جہد کنگ بہ بیت گڈاکینگّ ءُ بگز،سنگتی ءُ زیلداری،پارٹی ءُ ھم ھیالی ءِ گپّ دیم ء کیت۔ساچشت نیام ء پشت کپیت۔اے شرگداری ءِ اگدھ نہ اِنت۔
شرگداریءِ تہ ء ساڑائگ ءُ ایراد دوئیں رنگ ءُ تہرگون انت بلے نہ ایراد پہ ھم ھیالی یاھم پگری ءِ نہ بوگ ء چہ بہ بیت نہ ساڑائگ ھم ھیالی ءُ ھم پگری ءِ بہ بیت۔شرگداریءِ کارھمیش بیت کہ اودء شرگدارساچشت ء آزاتیں رنگے ء چارگ ءُ چکاسگ ءِ،گیشینگ ءِ جہدء بکنت۔داں لبزانک ھست ،شرگداری لازم بیت۔
شرگداریءِ نہ بوگ ء چہ لبزانک ءِ تہء فرق ءُ تپاوت ہلاس بیت، شرءُ ھراب،کسان ءُ مزن ہررنگیں ساچشت ء لبزانک ءِ نام دیگ بیت۔شرگداری ھمے تپاوت ء گیشینگ ءِ کارء کنت،چیرءُ اندیمیں ساچشت ءِ جوانیں سپتاں دیم ء آرگ ءِ جھدء کنت۔
شرگداریءِ کارءُ کارپدپہ لبزانک ءِ زندگ دارگ ءُ دیمروی دیگ ء ھژدری بیت۔
نگدھم وتء زندگ دارگ ءِ واستہ نوکیں لیکہ سازی کنت۔ ءُ لبزانک ء نوکیں رنگے ء داں چارگ ءِ جہدء کنت لبزانک ءِ وانوک آئیءِ سرا اوست بست کنت بلے زانندگ اے گپّ ء ھم منّ انت کہ شرگداری ھژدریءُ لازم ھست بلے اے سرجم ء ازم ءِ سرجمیں معناءِ کشگّ ءُ دیگ ءِ آخری کارء نہ کنت۔
ایندگہ نبشتانک کہ شرگداریءِ نام ء نویسگ بنت آدراھ چمشانک گوشگ بنت پرچاکہ اودء شرگدارساچشت ءِ چارءُ چکاس ءِ بدل ء وتی دلءِ گپاں دیمء کاریت اے رنگیں چمشانکی شرگداریءِ اُمرسک بازکسان بیت۔شرتریں شرگداری ھما اِنت کہ وھدءِ گوزگ ء پدھم وانوک چریشی ءِ کمک ء نبشتہ کارءِ بازیں چیریں چیزاں چہ آشنابیت۔شرگداریءِ اگدھ ءُ ارزشت ءِ گپّ ء رامنّگ ء بوتگ۔ ھچ زانندگ ء لبزانک ءِ سرپدی ء اِشی کرد ء چہ ناں نہ کرتگ بلے چولبزانک ءِ پیم ء کہ اودء شرءُ ھراب ءِ لیکہے ازل ء چہ ھست ءُ پیداک اِنت،ھمے رنگ ء شرگداری ھم شرءُ ھرابیں گشگ بنت۔
نگدءُ شرگداری ءِ ارزشت ھم ھمیش اِنت کہ ساچشت ء گوں وتی تران ء ھمے رنگ ء برجاہ بداریت کہ چریشی ساچشت ءِ اندیمیں بھرسہراءُ درابہ بنت۔دانکہ آوتی اے اگدھ ء زانت ءُ سرپدبیت ساچشت ءِ نوکیں معناءِ درگیجگ ءُ شوھازءِ کارء کنت،آئیءِ ارزشت ءُ بستارء چہ انکاربیت نہ کنت۔
بلکیں شرگداریءِ اولی کاروتی لبزانک ءِ رِدء ھمے بیت کہ لیکہ سازی بکنت۔تہرءُ زاتانی، اندریءُ ڈنی( سربری رنگ ءُ اندری لوٹ)رنگ ء بہ گیشین ایت کہ اشاں(تہراں)چون بوگ لوٹیت نی پداکردی شرگداری ءِ سپر بندات بوت کنت۔
بلوچی لبزانک ء زیک ءُ مرچیگ ء شریں لبزانک نویسگ بوتگ۔
بلے ایشی ء پہ وت ء وتی شرگداری پیداک نہ کرتگ۔ھمنچوکہ بلوچی ء شرگداری نویسگ بوتگ آدرء چہ اتکگیں روایرنندی شرگداری انت،پمیشکااِشی ء رااے کساس ء منّگ نہ بوتگ۔ بلوچی ء اولسرء وتی لبزانک ءِ شعرءِ ازم،(شعریات)ءُ پوئٹکس گیشینگ کپیت چریشی رند کسان ءُ مزنیں شاعرءِ ارزشت گیشّین انت،ھمے شرگداری لبزانک ء گوں وتی ابرمیں سیالی یے دیم ء کاریت ھمے آئی ءِ اوریجنل ءُ بُنکّی شرگداری گشگ بیت۔ھمے شرگداریءِ ہرکجام بلوچی ساچشت ءُ لبزانک ءِ گپّء دیم ء کاریت آئی ءِ ارزشت ءُ بستارھم مزن بیت۔ روایرنندی شرگداریءِ بلوچی لبزانک ارزشت نہ بوگ ءِ معناایش بیت کہ آوتی لبزانک ءِ شکم ء چہ رُستگءُ دیم ء اتکگ،اے بلوچیں شرگدارء وتی لبزانک ءِ گیشینگء مزنیں کمکے دات نہ کنت،پرچاکہ ہرزبان ء شاعر،شعر،ازم ءِ وتی جتاھیں معنابنت۔ھمے معناء چہ درکپوکیں شرگداریءِ ارزشت ء کس انکارکت نہ کنت۔










سرشون
References

۱۔داد،اے آر،شرگداری،بلوچی شرگداری،کیچ،استین شنگکار،2014،ت،60
۲۔ھاشمی،سید،چکاس(نبشتانک)ماہتاک، بہارگاہ، کراچی،تاک 1،سال،1، 1989، ت،3
۳۔عبداللہ،سید،ڈاکٹر،اشارات تنقید،مقتدرہ قومی زبان ،اسلام آباد، 1986 ، ت ، 1
۴۔قاسمی،ابوالکلام،ڈاکٹر،نظریاتی تنقید(مسائل و مباحث)بیکن بکس، ملتان، 2015، ت،44تا45
۵۔فاروقی،شمس الرحمن،تنقیدی افکار،قومی کونسل برائے فروغ اُردو،نئی دہلی ، دوسرا ایڈیشن، 2004، ت،247
۶۔ھمیش، ت،247
۷۔عباس،ناصر،تنقیدکیاہے،(شمولہ)ادبیات ،سہ ماھی،اسلام آباد،ت، 164
۸۔مینگل،خان،عاقل،لوزانکی ایرادگری،کوئٹہ،بلوچی اکیڈمی،1990،ت،7
۹۔گچگی،نعمت اللہ،(نبشتانک)نگدکاری،غوث بخش صابر،کوئٹہ ،بلوچی اکیڈمی، 1997، ت، 166
۱۰۔بہار،غوث،شرگداری،ایرادگری،نگدکاری(نبشتانک) ماھتاک، بلوچی ، سال 8،تاک،96،اگست،1994،ت ،28
۱۱۔ھمیش، ت،28
۱۲۔ھمیش، ت،28
۱۳۔ھمیش ،ت،29
۱۴۔فاروقی،شمس الرحمن،تعیبرکی شرح،بازیافت اکیڈمی، کراچی، 2004، ت، 65
۱۵۔ھمیش، ت،27
۱۶۔فاروقی،شمس الرحمن،صورت و معنیِ سخن ،اکسفورڈپریس، کراچی،2011،ت،1
۱۷۔ھمیش، ت،2
۱۸۔ھمیش ،ت،2
۱۹۔ھمیش، ت،5
۲۰۔جالبی ،جمیل،ڈاکٹر،نئی تنقید،رائل بُک کمپنی، صدر، کراچی، 1985 ، ت، 30 تا 31 
۲۱۔ھمیش، ت،27
۲۲۔ھمیش، ت،66
۲۳۔دشتیاری،صبا،سیدھاشمی:شخصیت اورفن،اکیڈمی ،ادبیات ،اسلام آباد، 2006 ت،35
۲۴۔گمشاد،اکبر،آزمانک ءِ راجدپترءُ بلوچی آزمانک(نبشتانک)ردءُ بند،ردءُ بند، رؤف، راز، تربت ،بلوچستان اکیڈمی،2015،ت،86
۲۵۔جالبی ،جمیل،ڈاکٹر،نئی تنقید،رائل بُک کمپنی،صدر،کراچی،1985،ت،67
۲۶۔فاروقی،شمس الرحمن،شعر،غیرشعراورنثر ،شب خون کتاب گھر،رانی منڈی الہ آباد، دوسرا ایڈیشن،1998،ت،51
۲۷۔حنفی،شمیم،تنقیدکی زبان(نبشتانک)قومی زبان سال،83تاک،3،مارچ، 2011، کراچی، ت،32تا33
۲۸۔حاجز،مجید،کسّہ رمیزاں گپتگنت،بلوچ کلب ،بحرین،2015
۲۹۔ڈاکٹرمحمودالرحمن،ارسطو،ریطویقا(مترجم)دوست پبلی کیشنز ،اسلام آباد، 2012، ت،217
۳۰۔ھمیش، ت،218
۳۱۔فاروقی،شمس الرحمن،صورت و معنیِ سخن ،اکسفورڈپریس ،کراچی، 2011، ت، 16تا18
۳۲۔فاروقی،شمس الرحمن،تنقیدی افکار،قومی کونسل برائے فروغ اُردو،نئی دہلی ، دوسرا ایڈیشن، 2004، ت،1
۳۳۔فاروقی،شمس الرحمن،صورت و معنیِ سخن ،اکسفورڈپریس ،کراچی، 2011، ت، 2 تا3
۳۴۔جالبی ،جمیل،ڈاکٹر،نئی تنقید،رائل بُک کمپنی،صدر،کراچی،1985،ت،14
۳۵۔فہیم،اعظمی،آراء۲،مکتبہ صریرفیڈرل،بی،ایریاکراچی،1997،ت،336
۳۶۔ھمیش، ت،238
۳۷۔فاروقی،شمس الرحمن،صورت و معنیِ سخن ،اکسفورڈپریس ،کراچی، 2011، ت، 4 تا5
۳۸۔ھمیش ،ت،2














دومی در
روایرنندی شرگداری ءِ ربیّت

		2.1۔	مصرء شرگداری ءِ بندات ءُ ربیّت
		2.2۔	یونان ء شرگداری ءِ بندات ءُ ربیّت
		2.3۔	ہومرءِ شرگداری لیکہ
		2.4۔	افلاطون ءِ شرگداری لیکہ
		2.5۔	ارسطو ءِ شرگداری لیکہ
			سرشون



مصرء شرگداری ءِ ربیّت ءُ بندات

	ہرکجاکہ ازم بیت اودء شرگداری لازم بیت پرچاکہ ازم ءُ شرگداری یکیں وھدء پیداک بنت۔اولی مردمء کہ لبزءُ رنگانی تہء یاوتی درشان ء لبزانی تہ ء کنگ لوٹ اِتگ۔آئی ءِ دل ء اے گپّ ھم بوتگ کہ من وتی درشان ء چون بکناں،چے رنگیں لوزبیاراں داں وتی معناء جوانتریں رنگے ء دیم ء بیاراں یاچون بگوشانے کہ آئیءِ اسر،رنگ ءُ نکش داں دیرء بہ ماننت۔اے دراھیں جیڑگ ءُ ھیال شرگداریء گوں سیالی کن انت۔پمیشکا گوشنت کہ اولی شاعر اولی شرگداراِنت ھم۔دومی آئی ءِ دورءُ کرن ء ھم چوشیں جست بنت کہ شعرچون گشگ بیت یا لوزاں چہ چون کارگر گ بیت یا شرءُ ھرابیں ھنرکارءِ تپاوت چی اِنت۔اے رنگیں جست لازم یک چاگردے ء کہ ازم بیت اودء ھست بوتگ انت۔مصرچوکہ ماں راجدپترء اِنسان ءِ ربیدگ ءُ دودمان ءِ اولی بنزھ ءُ بن ھشت بوتگ۔داستان بیت کہ کسہّ،شعربیت کہ کول ءُ گوشتن دراھیں ازم ءُ ھنرانی بندات ھمودابیت۔
مصریانی اِے رنگ ء ربیدگ ءُ رھبندے ءِ تہ ء بوگ یا آسودگ ءُ ایمن بوگ بُندرء آھانی انچیں ٹِِّک ءُ زمینے ء آبادبوگ اِنت کہ اودء کورءُ کشار،سرسبزیں زمینے ء زندءِ ایندگہ بہرچوکہ لاپ ءُ روزگارءِ جیڑھاں چہ آزات کرتگ ات۔مصرءُ عراقءِ ربیدگ ءِ بندات ءُ ردوم نیل،دجلہ ءُ فراتءِ کوراں چہ بوتگ۔ برٹرینڈرسل ھم ھمے گپّ ء کنت۔
مصرھمے رنگ ء وتی ربیدگ ءُ دودمان ءِ ھساب کوھن ءُ زندگین ربیدگے بوتگ،ھمے رنگء آئیءِ لبزانک ھم دنیاءِ کوھنتریں لبزانک منّگ ءُ زانگ بیت۔
یک راجے ءِ کہ لبزانک اینچوکوھن بہ بیت آئیءِ شرگداری ھم کوھن بیت۔پرچاکہ ازمءُ شرگداری بندوکیں چیزانت۔ازم کہ بیت شرگداری ھم لازم بیت۔انچومصروتی ازم ءُ ھنر،نویسگ ءُ سائنس،عقل ءُ زانت،لبزانک ءِ رِدء کوھن گشگ بیت ھمے رنگ ء آئیءِ نگدءُ شرگداری ءِ راجدپترھم کوھن اِنت۔
ابن حنیف وتی کتاب’’مصرکاقدیم ادب‘‘ءِ تہء نبشتگ کنت کہ چارھزار کرن پیش مردے بیتگ کہ نامے خاخپ ار راسونب بوتگ،آئی ءِ نبشتگیں گپّ شرگداری زانت ءِ رِدء اوّلی نشان ءُ چیدگ انت۔(۴)
اے گپّ یکے اے ھاتراراست بیت کہ انسانی ربیدگ ءُ لبزانک ءِ اولی رنگ ءُ نکش ھم ھموداگندگ ء کاینت۔
بازیں پولکاراں اے مردءِ نام’’ان خو‘‘نبشتگ۔خاخپ ار راسونب ءِ نام خاخپ ار راسونبوھم وانگ بوتگ،چہ دوستی ء ’’ان خو‘‘گشگ بوتگ،پمیشکابازیں پولکاراں آئرا خاخپ ار راسونب ءِ بدلء ایوک ا ن خو آئیءِ نام نبشتگ آمصرءِ کوھنتریں بنجاھ اونوُ(ہیلیوپولس)ءِ نندوک بوتگ،ءُ ھمودامندرے ء گون بندوک بوتگ۔ آمنجارانی(پجاری)ھماکٹم ء گوں ھورات کہ دُب،پجاری گوشگ بوتگنت (۵) 
ان اخوارسطوء چہ یک ءُ نیم ھزارکرن پیش ءِ شرگدارے،پمیشکاآئیء دنیاءِ اوّلی شرگدارگشگ بیت،بلکیں آدورء مصرءُ عراق ءِ تہء دگہ ھچ رنگیں شرگدارے ءِ نام گرگ نہ بوتگ۔
	ان خوءِ نبشتانک’’خاخپ ار راسونب ءِ پریات‘‘، ’’خاخپ ار راءِ گِلّہ‘‘ ۔ ’’خاخپ ارراسونب ءِ موتک‘‘،چریشاں کجام ھم رنگیں سرھالے آئیءِ نبشتانک ء دیگ بیت کنت۔باز زانتکارءِ گُشگ ھمیش اِنت کہ اے نبشتانک’’خاخپ ار راسونب‘‘ءِ پرات فراعنہ مصرءِ دوازدمی کٹم(۱۷۸۶۔۱۹۱۹۔ق،م)ءِ زمانگ ء دیم ء اتکگ۔باز پولکاروتی اے گپّ ءِ منینّگ ء چوھم گوشنت کہ خاخپ ار راسونبءِ نام ھمے رنگینے کہ چیریشی زانگ بیت کہ آدوازدمی کٹم ءِ دورءِ حاکمی ء زندگ بوتگ،بلے فاکنرء چوگُشتگ کہ اے سسّاساچ دوازدمی کٹم ء چہ پیش،کِساس مصری راجدپترءِ زوالءِ دور (۲۰۴۰۔۲۱۸۱۔ق،م) ءِ وھدء ساچگ بوتگ۔چندیں زانتکارانی گشگ اِنت اے زانتکار(ان خو)دوازدمی کٹم فرعون اُسرت دومی (۱۸۷۷۔ ۱۸۹۷ ،ق،م)ءِ زمانگ ءِ بوتگ،ءُ اے دورء مصرزوال ءِ دورء چہ درکپتگ ات۔ءُ وشیانی منزل ء رستگ ات۔اگاں ایشی ء منّگ بہ بیت کہ اوّلی زوال نیامی دور (۲۱۰۰۔ق،م)ءِ وھدء بوتگ گڈااے گپّ مرچیگ ء چہ چارھزارکرن پیش ءِ بیت۔اگاں بازیں زانتکارانی گپّ زیرگ بہ بنت کہ دوازدمی کٹم ءِ نیامی دورء ساچگ بوتگ گڈافرعون سِن اُسرت دومی(۱۸۷۷۔۱۸۹۷،ق،م)ءِ زمانگ کیت گڈااے رنگء مرچیگ ء چہ سئے ھزارنُھ سدکرن پیش ساچگ بوتگ۔(۶) 
کوھنیں راجدپترءِ تچک ءُ راستی ء اے رنگیں مسال باز دیم ء کیت بلے اے گپّ تچک اِنت ءُ دراھ منّ انت کہ مصرءِ،بلکیں دنیا ءِ اولی شرگداری زانت ءِ رنگ ان خوءِ نبشتانک ء چہ رسنت،ءُ اے گپّ ھم منگّ بیت کہ فراعنہ ءِ ھژدمی کٹم(۱۳۰۸۔۱۵۷۵۔ق،م)ءِ دورء نویسگ بوتگ۔اے نبشتانک کوھنیں مصری نودبرے ءِ لوھ(تختی)ءِ دوئیں نیمگ ء نبشتگیں رنگء دست کپتگ،ءُ لوھ مرچی ھم برٹش میوزیم ء ایراِنت۔اے لوھ فراعنہ ءِ ھژدمی کٹم(۱۳۰۸۔۱۵۷۵۔ق،م) ءِ دورء نویسگ بوتگ۔نبیسگی ھسابء اے نبشتانک مرچیگیں ھساب ء سئے ءُ نیم ھزارکرن کوھن اِنت۔بیست سترءِ تہ ء نویسگ بوتگ۔راستی نیمگ ء چاردہ ءُ چپی نیمگ ء شش سترچاربہرءِ تہ ء بہرانت(۷)۔ 	 
	چونہ اِنت کہ ان خو ء تچک ء شرگداری ءِ ارزشت ءِ گپّ کرتگ کہ شرگداری ءِ کارایش اِنت ءُ پِلان اِنت یاشرگداری ء چون بوگ لوٹیت۔اسل ء ان خو نبشتہ کار ے بوتگ،وتی درشان ءُ درانگازی ءِ رِدء آئی ء لبزءِ ارزشت،کوھن ءُ نوک ءِ تپاوت ءُ فرقء گیشّینگ ءِ جھدکرتگ۔ان خوءِ گپّ ایش انت۔
’’دریگتیں گوں من انچیں لبزبوتیں کہ نوک بتیین انت،گپّّ ءُ گوشتن ھماکہ کسء نہ گُشتگ انت،ھمازبان کہ دنیگاکارمردنہ بوتگ،ھماگپّ کہ کوھن مہ بیت،ھما کہ زیکیں مردماں نہ گُشتگ انت، پرچاکہ ہرچی گُشگ بوتگ بُندرء ھماانت کہ گاجیل کنگ بوتگنت۔ہرچی کہ من گوشاں آپیسرء کس ء نہ گُشتگ۔من آگپّ ء گُشگ نہ لوٹاں کہ گُشگ بوتگ،آھانی پداگشگ بے بُن ءُ بے سیتیں کارے،دریگتیں من ھما بزانتیں کہ اِندگراِش نہ زان انت،ھماکہ رواج نہ گپتگ انت۔یک پدریچے ءِ مردم ایندگرانی پیم ء بنت آھاں یک رنگیں گپّ جتگ(۸)۔	 
	ان خو ءِ اے گپّ مرچیگیں نوکیں تب ءِ شاعرءُ نبشتہ کارے ءِ گپّ انت کہ آ وتی ربیتّی (روایتی)لبزانک ء چہ جتاھیں راھے ءِ مساپربوگ لوٹیت،بلکیں نوکیں لبزانک ءِ مرچی گیشتریں لوٹ ھمیش انت کہ اینچوکرن پیش ان خوء گُشتگ انت۔اے راست اِنت ھم کہ ہر مزنیں نبشتہ کارءُ شاعرے کہ نوکیں چیز گُشگ لوٹیت۔نوکیں ھیال دیم ء آرگ لوٹیت،آئی ء پہ کارمردبوتگیں چہرءُ شبین بے سیت انت۔پرچا کہ کارمردبوتگینانی تہ ء ایوک گاجیل بوتگیں گپّءُ ھیال گُشگ بنت،نوکین ءِ گشگ ءِ داں ھماوھدء راھے درنہ ئیت داں نبشتہ کارے ھمے زبان ءُ لبز،چہرءُ شُبینانی تہ ء نوکیں معناءُ گوناپے آرگ ءِ جھدء مہ کنت۔شرگداریءِ راجدپترءِ ھساب ء ان خو اولی مردم اِنت کہ آئیء زبان ءُ درانگازی ءِ ردء پُرمعنائیں گپّ جتگ ، آھم انچیں دورے ء گوں دیم پہ دیم بوتگ کہ دگہ ھزاراں نبشتہ کارگُشگ ءُ نویسگ ء بوتگنت اِے رنگیں گپّ مصّرءِ آدگہ نبشتہ کارانی گوراھم بنت بلے راجدپترء دیم ء نہ آورتگ انت۔ھمے ھاترا مرچیگیں شرگدارءُ شرگداری زانت ءِ زانندگ سائنسی رھبندءِ پدء کہ آئیءِ دیم ء نہ سیاسی لوٹ بوتگنت نہ افلاطون ءِ پیم ء دگہ ملک ءُ راجداری یے بوتگ،بلکیں ایوک ازم،شعرءُ کسمانک بوتگ آارسطوبوتگ،ھمائیء سرجم ءُ برجمیں زانشی رنگے ء نگدءِ زانت دیوکیں اوّلی شرگدارمنگّ ءُ زانگ بیت۔










یونان ء شرگداریءِ بندات ءُ ربیت

	یونان مرچی ھم زانت ءُ زانش،دودمان ءُ ربیدگ،نیکراہ ءُ اساطیرءِ محکمیں بنجائے زانگءُ پجارگ بیت،شہزانتی بیت کہ سائنس ءُ طب،یاکہ شعرءُ کسمانک،دراھیں زانت ءُ زانش،بازیں لیکہ ءُ گالبندے ھموداچہ پیداک انت۔
یونان ءِ ربیدگی ءُ سیاسی،شہزانتی راجدپترءِ پجّی ء آئیءِ لبزانک ءِ ھم راجدپترپراھ ءُ شاہگان اِنت۔ باز زانندگ ءُ زانتکارءِ گُشگ ھمیش اِنت کہ یونان ءِ بنداتی دورءِ لبزانک دنیگا درجنگ ءُ دیمء آرگ نہ بوتگ۔آھانی لبزانکی راجدپترہومرءِ جنگی لچھاں چہ زانگ بیت۔
ہومرنہ ایوک دنیاءِ اولی شاعرمنّگ ءُ زانگ بیت بلکیں شعرءُ ازم ءِ رِدء اولی گپّ ھم ھمائیء کرتگ انت۔بلکیں ہومرءِ اوڈیسی ءُ ایلیڈمہ بوتین انت ارسطوءِ’’بوطیقا‘‘ءِ بازیں لیکہے چوکہ ٹریجڈی ءُ کامیڈی ءِ بازیں گپّے دیم ء نہ اتکگ ات۔
’’اے دگہ زانتانی(علم)پیم ء لبزانکی شرگداری ءِ بندات اوں چہ یونان ء بوتگ،بوطیقا(شعرءِ ازم)شرگداری ءِ اولی کتاب اِنت بلے ھچ چیزچہ آسمانء ایرنہ کپتگ۔بلکیں آئیءِ پشت ء گپّ ءُ کسّوئے الم بیت،ھماایشی ء ردوم دنتءُ دیم ء کاریت۔ارسطوء چہ پیسرشرگداری ءِ رنگ ءُ چیدگ گندگء کاینت۔ہومرکہ دنیاءِ اولی شاعرمنّگ ءُ زانگ بیت،شاعری ءِ سنچ ءُ سماءِ پجّی ء شرگداریءِ سما ءُ سنچ ھم آئیءِ گوراگندگ بنت،چہ ہومرء رندھیسیڈ، زنوفینز، پنڈارءُ جورجس ءِ گوراھم شرگداری ءِ رنگ ءُ نکش دست کپنت۔‘‘(۱۱)	 
یونانی کوھنیں شاعری ہومرءِ بہ بیت کہ ہیسوڑءِ، شرگداریءِ بنداتی رنگ ھمودء گندگ بنت۔شعرچی یے۔درنگیبء چہ کیت یا انسان ءِ وتی سماءِ کارءُ جھدے اِے رنگیں لیکہانی سرء بنداتی گپّ یونان ء پادکاینت ءُ دیم ء آرگ بنت یاربیتی رنگ زیرگ بہ بیت،یانوکیں رندپدے سازگ بہ بیت۔اے رنگیں گپ اولسرء ھمودء یونان ء ہومرءُ ھیسڈ، پنڈار، جورجس ءِ گوراگندگ بنت۔
ہومرءِ گورایکے شاعری ھدائی دادے،ءُ دومی اِشی ءِ کارلزتءُ وشّی دیگ اِنت۔یونان ء آزمانگ ء ازم ءُ شعرءِ بارہ ء اِ ے رنگیں گپّ جنگ بوتگ۔
آزمانگ ء یونان ء ازم ءِ بابت ء دورنگیں لیکہ نامداربوتگ انت یکے ھمے کہ ازم یاھنرھدائی دادے دومی ھمے کہ ازم یالبزانی کارمرد کنگ یک ھنرے،اے ھنرھیل کنگ ءُ دربرگ ھم بیت کنت۔مرچی ھم لبزانک ءِ رِدء ھمے دوئیں لیکہانی سرء بازگپّ جنگ بیت ۔بلکیں ایلیٹ وشاعری ء یک سمائی جھدے سرپد بوتگ۔ اگاں کسے بہ لوٹیت ھمے جھدء چہ وتی تہ ء ھنرءُ بودناکی پیداک کرت کنت۔زِی یونان ء ھم ھمے گپّ ءُ باوست بوتگنت۔
چیریشی اے گپّ دیم ء کیت کہ آزمانگ ء یونان ءِ تہ ء پہ لبزانک ء چوشیں لبزے نہ بوتگ چوکہ لاطینی ء لڑیچرءِ لبزدیم ء آرتگ۔یونان ء رندء ازمءُ ھنر،شعرءُ کسمانک ءِ واستہ آرٹ ءِ لبزکارمردبوتگ۔
یونان ءِ بنداتی شرگداریءِ رنگءُ تہریونانی شاعری ءِ تہ ء گندگ بنت۔ہرزبانے ء کہ شعرگشگ بندات بوتگ اودء شعر،ھیال،لوزانی کارمرزکنگ،اے رنگیں لیکہ ءُ ھیال ھم دیم ء اتکگ انت،پرچاکہ اودء کہ ازم بیت اودء شرگداری لازم بیت۔پداھماراج کہ اودء شہزانتی ءِ بن ھشت ایر کنگ بوتگ اودء لازم،ازم ءُ ھنرءِ جیڑھ ھم نام دیگ ءُ گیشینگ بوتگنت۔


ہومرءِ شرگداری لیکہ

	ہومرء مرچی دنیایک شاعرے ءِ بستارء زانت ءُ منّ ایت بلے وت یونانی لبزانک ءِ راجدپترء آئیءِ بارہ ء باز وڑء گپّ کنگ بوتگ۔یکے و ایش اِنت کہ آکورے بوتگ آئیءِ مرگ ء پداہومری شاعری ءِ دورے بندات بیت کہ ھمائی ءِ پدگیری زمانگ گشگ بیت۔ ہومرکجام دورءُ باریگ ءِ مردم بوتگ ایشی ءِ سراھم بازگپ جنگ بوتگ۔
بلے نامداریں دپترزانت ہروڈوٹس آئیء نوزدمی کرن پیش مھترعیسیٰءِ دورءِ مردم گوشیت آگوشیت منی وھدء چہ چارسدسال پیش ءِ مردم بوتگ چیریشی گیش اناں(۱۵)	 
یونانی دپترزانت ھمے گش انت کہ آیونان ءِ زرباری بندنAsianyinor آ یونیا ءِ Ionioءِ یک میتگے ء ودی بوتگ۔اے گپّ تچک ءُ راست اِنت کہ آایلیڈءُ اوڈیسی ءِ شاعراِنت۔بلکیں یونانی ھمے گوشنت کہ مئے لبزانک ءُ ربیدگ،ءُ چاگردءِ بُنی بنزھ اچ ھمائی ء درکپتگ انت۔
زینوفینس ء نبشتگ اولسرء دراھیں گپّ مردماں چہ ہومرء دربرتگ انت۔(۱۶)
افلاطون ہومرءِ بارہ ء گشیت کہ درستاں چہ شرتریں شاعر،ءُ دراھیں شاعراں چہ شھلچہ ءُ مزن بالادروحانی شاعرءُ دراھیں کسمانک نویساں چہ مستر،دراھیں چست ءُ ایرانی دانائیں سروک‘‘(۱۷)
ہومروتی ساچشتانی تہ ء وت ء اِے رنگ ء دراکنت کہ چریشی زانگ بیت آوت ء چنچومزنیں شاعرے سرپدبوتگ۔
ادء دو گپّ گیشّ اِت ءُ دیم ء اتک یکے ھمے کہ ہومرکورے بوتگ دومی آوت ء بے درویں شاعرے سرپدبوتگ۔یونان ءِ شرگداریءِ راجدپترء کہ اولی شاعرھما اِنت گڈاشعرءُ ازم ءِ بابت ء اوّلی گپّ ھم ھمائی ءِ بنت۔پرچاکہ ہرشاعرآکجام ھم زبان ءِ بہ بیت یک ھسابے ء شعری شرگداریءِ سنچ ھم آئیءِ گورابیت ۔ہومرء یک گپّے ’’لزتءُ وشی‘‘ءِ کرتگ،دومی شاعری ء آسمانی ءُ درنگیبی چیزے سرپدبوتگ۔
وشی ءُ لزت ءِ گپّ مرچی ھم لبزانکءِ تہء مزنیں جستءُ جیڑھے ءِ رنگ ء ھست اِنت۔باز شاعرشعرھمے ھاترا گوشنت کہ چریشی آیک کلوھے دیگ لوٹنت آازم ء یک لیکہے سرپدبنت۔ہومرءِ چرے گپّ ء چہ زانگ بیت کہ آئیءِ نزء ازم شررنگی یے،زیبائی یے،آئیءِ کار وشی ءُ لزت دیگ اِنت۔ہومر ھچ رنگیں نپ ءُ سیتے ءِ منّوک نہ اِنت۔مہرانکی شاعراں بگرداں نوک رنگیں(جدید)شاعراں دراہ لبزانک،ازم ءُ آرٹ ء لزت سرپدبنت۔آھانی ھمے گشگ اِنت کہ چی گشگ بوتگ ھژدری نہ اِنت،چون گشگ بوتگ،ھمے چارگ لوٹیت۔ ہومرءِ گپّ زیبائیءِ مکتب ء گوں نزیک گندگ ء کیت کہ آھچ رنگیں افادیت ءِ منّوک نہ انت۔
لزت ءُ وشی ءِ معنا ایش اِنت کہ آرٹ ءُ ازم ءِ سیالی گوں نپ ءُ سیت ء نہ اِنت بلکیں انسان ءِ ارواہ ء لزت ءُ تاھیر دیگ ءِ نام اِنت۔
یونان ء ہومرءِ زمانگ ء دیوتامیوز،کہ شعرءُ ازمءِ ھدااِنت،ہومرء ھم ھمے گشتگ کہ داں آمہروان نہ بیت شعرءُ ازم نہ بیت۔پمیشکاافلاطون ء گشتگ کہ عقل و ہوش ء گوں شاعری نہ بیت،ہومرھم وتی شاعری ءِ ساچشت ءِ منتوارھمے دیوتاھاں سرپدبیت۔
پنڈارؔگوشنت آزمانگ ء شاعری ء ھنرءُ کارے سرپدبوتگ،کہ ایشی ء رادربرگ ءُ ھیل کنگ بیت بلے ہومراِشی ء ھدائی دادے سرپدبیتگ۔ھمے رنگء آوتی اولی لچّہ’’ایلیڈ‘‘ءِ گشگ ء میوزءِ منتواربوتگ،ھمے رنگ ء ’’اوڈیسی‘‘کہ ارسطوءِ گشگ ء آئیءِ پیری ءِ ساچشت اِنت،آئیءِ بندات ء اے گپّ ء گوں کنت 
’’اے کسہّ ءِ بیانء من شاعری ءِ بانک ءِ منتواراں‘‘(۲۱)	 
ہومرءِ شاعری ء چہ درکپتگیں شرگداریءِ رِدء دوئیں جست مرچی ھم جیڑگ بنت۔بلکیں افلاطون ھمے گپّ ء کنت کہ اے ھدایانی مہراوانی اِنت کہ شاعر شعرگوشنت،اگاں سمائی جہدے بوتیں گڈاہرکس ہرتھرے ءِ کتہ کاری ء زبرءُ بلدبوتیں۔غالب ءُ سیدھاشمی دگہ ھزاراں نبشتہ کارءُ شاعرانی گوراھمے لیکہ گندگ ء کیت کہ شاعری چہ درنگیب ء کیت آبس نبشتہ اش کن انت۔نبشتگ ءِ وھدء آھاں ھوشءُ سمانہ بیت۔ ھمے رنگء آئیءِ لزت ءِ گپّ ھم مرچی ھست ءُ برجم اِنت کہ شاعری جسدی چیزے نہ اِنت،لوگ ءُ جاگاھے نہ اِنت،کرسی ءُ ٹیبلے نہ اِنت،موٹرءُ گاڑی یے نہ اِنت۔اے چوزیمرءُ سازء انت چریشی انسان ایوک وش ءُ آسودگ بیت۔ گڈا وشی ءُ آسودگی ءُ لزت ءِ ھاترا ھژدری بیت کہ چیز شررنگ ءُ زیباھم بہ بیت، زبان ءُ زبانءِ ترازگ ،چہرءُ شبین ،امیج ءُ گوناپ ھژدری بنت۔پرچاکہ زیبائی ہرانسان ء دوست بیت۔









افلاطونءِ شرگداری لیکہ

آکس وتی مسالی راجداری(خیالی ریاست) ءِ ھاکم شہزانت ءُ شھپگرء کنگ لوٹیت اودء شاعرء چون جاگاہ دیگ بیت کہ دل ء چہ جیڑیت ۔ چیزءِ راستی ءِ بدل ء وتی جندءِ راستی ء گشگ لوٹیت۔
افلاطون ءِ شھپگریء رندءِ دراھیں شہزانتاں نہ ایوک سان زرتگ بلکیں چہ آئیء آزات ھم نہ بیتگ انت۔
یونان ءِ شہزانتی ءُ شرگداری راجدپترءِ تہ ء افلاطون ءِ دیم ء آورتگیں جست مرچی ھم جیڑگ بنت،افلاطون ء اولسرء وت ھم شاعری کرتگ،کسمانک ھم نبشتہ کرتگ،آئیءِ ردانک نبیسی ءِ درشان داب ھمنچو نامدار اِنت کہ مرچی ھم آئیءِ مسال ءُ دروردیم ء آرگ بنت۔ شمس الرحمن فاروقی ارسطو ءِ ردانکءِ سرء گپّ جنان ء افلاطون ءِ ردانک ءِ گپّ ء چو ساڑائیت۔
سقراط ءِ سنگت ءُ نودربرکہ بوت گڈاافلاطون ء وتی شعرءُ کسمانک سوتک انت۔وتی سرجمیں دلگوش شہزانتی ءِ نیمگء دات۔شعرءُ شاعر،ءِ بارہ ء آئیء ھمنچو کہ ایراد آورتگ آبندرء آئیءِ شہزانتی ءِ لیکہ ء گوں بندوک انت۔دومی آئیءِ دیم ء آئیءِ ھیالی راجداری بوتگ۔ھمے راجداری ءِ تہ ء آئیء ہرکسی جتاھیں ھندءُ جاگاہے گیشینگ ءِ جھدکرتگ۔
ٓٓآئی ء ھیالی راجدارای (خیالی ریاست)ءُ شاعرانی بارہ ء گپّ وتی نامداریں کتاب’’ری پبلک‘‘ءِ تہ ء جتگ انت۔افلاطون ءِ گُپتاں چہ یکے ھم سرجم ء لبزانک ءِ بابت ء نہ اِنت بلے جاھے،جاھے کہ شاعری ءِ باروء گپّے جنت چہ آھاں ھمے زانگ بیت کہ آشاعرءِ منّوک اِنت۔آئیءِ شاعرانی نہ منّگ ءِ پژدرء راستیں گپّ آئیءِ شہزانتی پگرءُ لیکہ اِنت۔
افلاطون بندرء لبزانک ءُ گواچن ءِ منّوگرے بوتگ۔ آئی ءِ گشگ اِنت شاعرکہ ھما چیزءِ یا وتی منّ ء راستی ءِ کہ گپّ ء جنت آئیءِ بارہ ء وت ھچ سرپد ءُ زانتکارنہ اِنت،چریشی آئی ءِ گپتارمھلوک ء گمراھ کن انت۔افلاطون ء ھمے گشتگ کہ راستی یکے،ایندگہ دراھ ھمے راستی ءِ گیگان (نقل)انت افلاطون ءِ لیکہ ھمیش اِنت کہ چیزءِ راستی ھست اِنت بلے انسان آئیء وتی جوزہ ءُ مارشتانی پدء زانگ ءِ جھدء کنت،اے زانگ نہ سرجم اِنت پرچاکہ ہرکسی وتی مرت ءُ مارشت بنت،اے گپاناں آئی ء دل ءِ گپ(رائے)ءُ زانت(علم)ءِ ھساب ء گیشینگ ءِ جھدکرتگ۔دل ءِ گپاں چہ آئیءِ گشگ ھمیش اِنت کہ ہرکس وتی راستی یے دیم ء آرگ ء اِنت،زانت ءِ راستی سرجمیں راستی یے آکدی ردبیت نہ کنت۔
افلاطون شاعریءِ تہ ء ھم شہزانتی ءِ ڈنی(معروضی)لیکہ ءُ پگرء چارگ لوٹیت افلاطون ءِ گُشگ ھمیش اِنت کہ انسان ءِ پیداک بوگ ء پیش آئیءِ ارواہ پیداک کنگ بوتگ، آاے دنیاء کہ چیزے جوڑکنت بندرء ماں برزء ودی بوگ ء چہ پیش آئیءِ ارواہ ء ھماچیزء دیستگ پداھماچیزکہ دگرے پداجوڑ بکنت گڈاگیگان گشگ بیت۔
’’ری پبلک‘‘(Repulic)ءِ دھمی درء افلاطون ء وتی گیگان ءِ لیکہ ء چودیم ء آورتگ۔
افلاطون ءِ گیگان ءِ جُستاں لبزانک ءِ راجدپترء مزنیں گپّ ءُ باوستے بندات کرت۔بلکیں بازیں زانندگاں چوھم گشُت کہ اگاں افلاطون ءِ گیگان ءِ لیکہ دیم ء مہ اتکیں،بوطیقاھم نویسگ نہ بوتگ ات۔افلاطون ہرھماچیزءِ سراایرادگپت کہ راستی ء چہ دوراِنت۔افلاطون ءِ گشگ اِنت۔چیزسئے بنت اولی ھماکہ بدل نہ بیت اشی ء Ideaگوشگ بوتگ۔دومی اے دنیاء ھرچی کہ انسان گندیت آراستیں بنت کہ ناراستیں اے دراھ ھماIdeaءِ ساھگ ء چہ پیداک انت۔سیمی ھمے ساھگ ءِ ساھگ اِنت چوکہ ساھگ،آپ ءُ آدینک ء سھرابیتگیں بت(عکس)ازم ساچ(فنون لطیفہ)اِنت۔
افلاطون شاعراں گنوک سرپدبیت،گنوک اِے معناء کہ اے وت شعرنہ گوشنت،شاعری سمائی جھدے نہ اِنت،داں شعرءِ بانک اشانی سرء مہروان مہ بیت۔ اشانی تہ ء وت ھچ رنگیں بودشتے نیست۔اگاں شعراِشاں وت بہ گوشتین انت گڈااشانی معنااِش پرچی نہ زانتگ اِت انت۔شاعرھداءُ دیوتاں بدءُ ردکن انت۔وتی بدبھتی ء ھداءِ کردءُ کار سرپد بنت۔افلاطون ءِ گپاں چہ اے گپّ ھم گندگ بیت کہ آشاعری ء پگرءُ ھیال،جیڑگ ءُ دلءِ سرینگ ء مزنیں چیزے سرپد بیت۔ چیزء بیان شاعرلازم کنت بلے چیزءِ راستی ء نہ زانت۔پُلّ ءِ بارہ ء باگپان جوانترزانت،زام ءِ بارہ ء آھن کار جوانتر زانت کہ اے چونیں زامے یاایشی ءِ ارزشت چی اِنت۔
ھیالی راجداری ءِ ھاترا آئی ء شاعری درکاربیت،ھماشاعری ءِ کہ باجبروکانی توسیپ ءُ ساڑاء بکنت۔ہمداچہ زانگ بیت کہ آمکسدی شاعری ءِ منّوک بوتگ۔
افلاطون شاعری ءُ ازم ءِ آزاتی ءِ منّوگر نہ اِنت،یک رھبندے ءِ تہ ء یاپگرءُ لیکہے ء گو ں بندوک کنگ لوٹیت۔ھمے رنگ ء کسمانک ءِ رِدء ھم آئیء چندیں انچیں گپّ دیم ء آورتگ کہ اودء ھم آئیءِ نیکی ءُ بدی ءِ لیکہ گندگ بنت۔افلاطون ءِ گشگ اِنت چیزے کہ بداِنت آنیک نہ بیت،ءُ نیک کدی بدنہ بیت۔ھدانیکی اِنت آھاں بدگُشگ ءُ پیش دارگ جوانیں چیزے نہ اِنت۔
افلاطون ءِ گشگ اِنت کہ کسمانک ءِ تہ ء شرءُ ھرابیں دوئیں زات ءِ جوزگ پیش دارگ بنت،نزورء زوراک ،ءُ زوراک ء نزورپیش دارگ بیت،بدء نیک ءُ نیک ء بدپیش دارگ بیت،بلکیں کسمانک ءِ بارہ ء آئیءِ زنڈیں ایرادایش انت کہ انسان انچو بازیں بزگی ءُ جنجالاں سگّ اِت کنت بلے کسمانک آئیء لگورکنت ءُ گریوگ ء پرمائیت۔
افلاطون ھمے رنگء شاعری ء چہ مردم گری(اخلاقیات)ء جتاءُ گستاھیں چیزے سرپدبیت،ھمے رنگء کسمانک ءِ بارہ ء ھم آئیءِ گشگ ھمیش اِنت کہ چریشی چاگردءُ مھلوک ءِ تہ ء چپورتی ،لگوری بے سبریءِ پیمیں ھیال ءُ لیکہ ودی بنت۔
افلاطون اولی مردم اِنت کہ شعرءُ شاعر،کسمانک ءِ بارہء آئیءِ ایرکرتگیں گپانی سرء بازیں زانندگے ء نبشتگ کرتگ۔اے گپّ آئیء شعرءُ کسمانک ءِ یکتاھیں بستاردیم ء نہ بیتگ ءُ گپّ نہ جتگ بلکیں یونان ء مثالی راجداری ءِ رنگ ء رجینگ ءِ ھاترا ہرچیزءِ واستہ ھندءُ جاھے گیشینتگ کہ اودء زانت ءُ زانش،شھپگری حاکمی کنت۔اودء جوزہ،مارشت،ھماگپانی جنگ کہ کسء اِشنکرتگ انت (شاعرھمے رنگیں گپّ جنت)ھچ ارزشت ءُ بستارنیست۔
	افلاطون ءِ شرگداریءِ لیکہ لبزانک ءُ گواچن،لبزانک ءُ مردم گری ءِ دبستان ء گوں بندوک انت۔افلاطون ءِ شرگداری لیکہ ءِ تہ ء چیزانی گوش ءُ پونزکنگ(سنسرشپ) بیت،مروچی کہ ہرجاہ اِے رنگیں لیکہے درابیت ‘اے افلاطون ءِ شرگداری لیکہ ءِ ربیّت ء چہ اتکگ،لبزانک ء گیگان(نقل)گشگ ءِ ربیّت ھم چہ ھمائی ء پیداک اِنت۔لبزانک زندءِ آدینک ءِ گپّ اولسرء افلاطون ء کرتگ بلے افلاطون ءِ گوراایوک چیزءِ بیان کنگ(چیزءِ نقل اِنت)زندءِ آدینک نہ اِنت بلکیں چیزءِ زانت ءُ زانش ءِ دیم ء آرگ راستی ءُ گواچن اِنت۔












ارسطوءِ شرگداری لیکہ

	زانشی رھبندء شرگداری ء تچکیں راھ ءُ کشکے ء آرگ،لیکہی شرگداری ءِ ربیت ءِ بنھشت ایر کنوک ارسطو اِنت۔ارسطوء مرچی ھم راسبندگری زانت (منطق)ءُ شرگداری ءِ اوّلی سوجکارءُ شہزانت منّگ ءُ زانگ بیت۔آئیءِ شرگداری ءِ بارہ ء نامداریں شرگدارجاج سینٹبری ءِ گشگ اِنت۔
بلے زانتکارانی گشگ ھمیش اِنت کہ افلاطون ءِ دیم ء آورتگیں جستانی پسّہ دیگ ء ارسطوء’’بوطیقا‘‘نبشتہ کرتگ بلے اے گپّ ءِ منگّ ء باز زانتکارتیارنہ اِنت۔اے گپّ راست اِنت کہ اگاں افلاطون ءِ شعرءُ ازم ءِ ردء گپّ دیم ء مہ اتکین انت،ارسطوءِ گوراجھاگیری(Mimesis) ءُ پاھار کشی(Katharsis)ءِ لیکہ دیم ء نہ اتکگ اتنت۔
ارسطوءِ شرگداری ءِ وتی جتاھیں راہ ءُ کشکے۔ارسطوءِ دورءُ باریگ ء یونان ءِ جاوروش ءُ آسودگ بوتگنت پمیشکا آئیء شعرءُ ازم ءِ آزاتیں بستارء گیشینگ ءِ جھدکرتگ۔ افلاطون ءِ باریگء یونان بہر ءُ شنگ بوتگ پمیشکاآئیءِ گوراشعرءُ شاعرء یکتاھیں ارزشت دیگ نہ بوتگ۔ایم ایچ ابیرمس ءِ گشگء
دومی گپّ ایش اِنت کہ افلاطون ءُ ارسطوءِ شہزانتی ءِ لیکہ ھم جتاانت ۔ارسطوھداءُ دگہ برزی تاکتے ءِ منّوگرنہ بوتگ آئیءِ گوراہرچی ھمیش اِنت کہ دیم ء اِنت افلاطون ءِ گورایک ھدائے ھست کہ اے زمین ءِ ہرھک ءُ دلی چیزھمودااِنت۔
ارسطوء ازمءُ شعر،کسمانک ءِ بارہ ء گیشتریں گپّ’’بوطیقا‘‘ءِ تہ ء جتگ انت کہ دنیاءِ اوّلی شرگداری کتاب زانگ ءُ منّگ بیت۔
بوطیقاءِ بارہ ء بازیں زانندگانی گشگ ھمیش اِنت کہ اے کتاب سرجم نہ اِنت،ءُ بازیں گپّے ھم سرجم ء کنگ نہ بوتگ ۔بازءِ گشگ ھمیش اِنت کہ آئیء وتی زانشتی بنجاہ(لائی سی ایم)ء وتی نودربراں گوشتانک داتگ ھمے گوشتانک پداکتابی رنگے ء دیم ء آرگ بوتگ۔
ہمے رنگء وت ’’بوطیقا‘‘ءِ جندءُ اسلیں متن ھم گارءُ بیگواھ اِنت۔
ایوک انگرم بائی واٹر(Ingram by water or Fard 1909)اور ایس۔ ایچ۔ بچرءِ تیارکرتگین ء شرترءُ جوان گشگ بیت۔
بوطیقاءِ تہ ء سہ رنگیں تران کنگ بوتگ ۔: گمجتی ءُ جنگی شاعری ءِ سرالیکہی تران ھمیشی ء کتاب ءِ شرتریں بہر زانگ بیت۔: گمجتی ءُ جنگی شاعراں سرءُ سوج کنگ بوتگ کہ چے بکن انت ءُ چے مکن انت۔:شعر چی یے،شعرءِ رھبندچی انت ھمیشانی سرء گپّ جنت۔ارسطوء شعرءِ ازم ء۳۳۰۔ق،مء نبشتہ کرتگ۔
افلاطون ء کہ شاعری ء گیگان گشتگ کہ چیزءِ جندء درانگازکنت آئیءِ راستیء نزانت، ارسطو اے رِدء چو وتی گپاں دیم ء کاریت۔یکے ھمے کہ گیگان گرگ انسان ءِ تب ء گوں ھمگرنچ اِنت ھمے گیگان ء چہ آدربارتءُ ھیل کنت بلے شعرءِ گیگان ءِ ردء آچوگشیت۔
یکے ایشی اِنت ارسطوءِ گوراگیگان(نقل)ءِ معناجتااِنت۔دومی آشاعرء دپترزانتے سرپدنہ بیت کہ بس ھمائی بگوشیت کہ ھماوڑءُ ڈول ء آئیءِ دیم ء سہرااِنت ۔ارسطوءِ گوراگپّ ایش اِنت کہ اے ابرم ءُ قدرت باز جاہ ء سرجم نہ اِنت شاعر وتی ازم ءُ ھنرء گوں ایشی ء زیباءُ سرجم کنگ ءِ جھدء نہ کنت۔اے رنگیں ھیال ءُ لیکہ آئیءِ گوراپمیشکاگندگ بنت کہ آشعرءُ شاعرء لیکہے ءِ پدء کیزکنگ ءِ جھدء نہ کنت آئیءِ گشگ اِنت شاعرآزات اِنت آئیءِ کارچیزءُ قدرت ء گیش و شرنگ ءُ زیباکنگ اِنت۔اے دپترزانت ءِ کار اِنت کہ ھمائی ء بگوشیت کہ گوستگ،شاعرءِ شعرمعناداریں ساچشتے بہ بیت،یکے دورے ءِ نہ بیت ہر دورءُ زمانگ ءِ درانگازی بیت۔
گیگان ءُ نقل ء یونانی زبانءMimesisگوشنت،ایشی ءِ اودء باز معناانت۔ارسطوءِ شعرءِ گیگان ءِ لیکہ گوں اے ھیال ء بندوک نہ اِنت کہ افلاطون ء دیم ء آورتگ ۔ افلاطونءMimesisلس معناء گیگان ءِ ھساب ء کارمرد کرتگ۔
پداشمس الرحمن فاروقی ءِ گشگ ایش اِنت کہ یک چیزے ء انچوبکن یا اڈبکن کہ آیک دگہ چیزے ءِ چارگ ء بجنت۔
’’ظاہرہے کہ یہ مفہوم خالص نقل کے تصورسے نہیں ادا ہوسکتا‘‘(۳۵)	 
ارسطوءُ افلاطون ءِ گوراMimesisءِ معناجتاانت۔ارسطوایشی ء چیزے ءِ نیمگ ء اشارگ،آئیءِ بارہ ء گپّ جنگ یا چیزے ءِ جھاگیری کنگ سرپدبیت،ھمے ھاترا آشعرء قدرت ءِ یاچیزےءِ ایوک گیگان سرپد نہ بیت بلکیں آئی ء چوشہزانتی ءِ پیم ء جتاوتی یکتاھیں بستارءِ ھساب ء دگہ ھنرے سرپدبیت۔ھمے ھاترا آشعرءُ راجدپترء جتاءُ گستاکنت۔
ارسطوءِ شاعری ء جھانگیری(آفاقیت)سرپدگ ھمے معناء اِنت کہ اے ہرزمانگ ءُ ہرزبانے ءِ ھاترا لزت ءُ وشی ءِ چیزے بیت،راجدپتریک ھندءُ زمینے،یاملک ءُ راجے ءِ بیت،شاعری ءِ گپّ جنوک ءُ کارستاں کدی گیشینگ نہ بیت پرچاکہ اودء جوزہ ءُ مارشت بیان کنگ بوتگنت۔ راجدپترءِ کارست ءُ بامردھما انت کہ ھست انت بدل نہ بیت،وتی جاہ ءُ وھدء چہ آزات نہ بنت۔شاعری وھدءُ جاہ ء چہ آزتیں چیزے۔راجدپترڈنی واکیاتاں بیان کنت،ءُ شعرانسان ءِ اندری جوزہ ءُ مارشتاں بیان کنت۔پمیشکاارسطو گوشیت اگاں راجدپترء لچّہ ءِ تہ ء گشگ بہ بیت ھم شاعری گشگ نہ بیت۔ارسطوء شاعری ء دوجاہ ء بہر کرتگ یکے ء آگمجتی سرپدبیت آئیءِ گشگ اِنت مزنیں پگرءُ ھیال ءِ شاعرگمجتی نبشتہ کن انت۔کسانیں شاعروشکندی(کامیڈی)شاعری کنت،اے تھرءِ تہ ء سُبکیں ھیال کمایگ بنت۔سبکین ءِ ادء معناآئی ءِ گوراھمیش اِنت کہ اے انسان ءِ ھماجبزھ ءُ مارشتاں بیان کنت کہ آھاں چاگرددوست نہ کنت،چریشی ء مھلوک وت ء اے رنگیں سبکیں ھیالاں چہ پہریزگ لوٹیت۔ارسطوءِ گوراوشکندی شاعری یاکسمانک رنگ ءُ صورت ء کلاگ گرگ ءِ نام نہ اِنت۔پرچاکہ رنگ ءُ صورت آئیءِ وتی آرتگین نہ انت بلے ھیال ءُ جوزہ آئیءِ وتی آرتگین انت۔
شاعری ءُ ازم یاکسمانک ءِ پاھارکشی ءِ رِدء آئیء کتھارسسزءِ گالبندکارمرد کرتگ کہ مرچی ھم لبزانک ءِ تہ ء آئیءِ سراباز گپّ ءُ ھبربیت۔افلاطون کسمانک یاگمجتی ءِ ھچ رنگ ء منّگ ء تیارنہ بوتگ بلے ارسطوءِ گشگ ھمیش اِنت کہ چیریشی ءِ گندگءُ چارگ ء انسان ءِ کتھارسسز بیت۔آئی ءِ دل ءِ بارسبک بیت،گندگیں جوزہ ءُ مارشت ترھینت ءُ سلّہ بنت۔افلاطون ءِ گشگ ھمیش ات کہ ازم انسان ءِ جوزھاں سُرینیتءُ آئیء بدی کنگ ءِ سکین ء دنت بلے ارسطوءِ گشگ ھمیش اِنت ازم جوزھاں بے سرنہ کنت بلکیں آھاں کالبے ءِ تہء کاریت ءُ ساپ ءُ سلّہ کنگ ءِ جھدء کنت۔
ارسطوءِ گشگ اِنت ترس ءُ رحم ودی کنوکیں گمجتی ءِ ندارگ ء چہ پاھار کشی (کتھارسسز) بیت۔ بُندرء کتھارسسزطبی گالبندے ،کوھن ءُ سلّیں ھون ء بدن ء چہ کشگ،ھمیشی ءِ معنااِنت۔ ھمیشی ء ارسطوء گشتگ کہ گمجتی کسمانکاں چہ بدءُ سلّیں جوزہ ترھنت ءُ آرام بنت۔ اے یک حدے ء گمجتی ءِ انسانے ء جوانیں راھے ءِ نیمگ ء سکین دیگ ءِ ازم اِنت۔ ھمے ترس ءُ رحم ءِ شہزانتی رنگء گیش ءُ گیوارارسطوء وتی کتاب ’’ریٹورک‘‘ءِ تہ ء اے وڑء کرتگ۔
ارسطوشرگداری ءِ تہ ء اوّلی لیکہ سازیں شرگداراِنت۔ھمے رنگء آئی گمجتی ءُ جنگی شعرءِ رھبنداں گیشینگ ءِ جھدکرتگ۔ھمے وڑء اولی رندء آئی ء شعرءُ ردانک ءِ ھم جیڑھ ء گیشینگ ءِ جھدکرتگ۔ارسطوءِ نزّء ستاگال یا چہر ءُ شبین شاعری ءِ زیبائی اِنت،رِدانک ءِ ھاترا آزبان ء آسان ءُ ارزان سرپدبیت۔
ارسطووتی ھمے کتاب ءِ تہ ء چوھم نبشتگ کنت کہ ردانک ءِ تہ ء گران ءُ مشکلیں زبان ء ھما نبشتہ کارکارمردکنت کہ وتی وانوک یا گوشتانک دیوکے وتی اشکنوکاں رددیگ لوٹیت۔
ارسطو اے نہ اِنت کہ ردانک ءِ تہ ء چہرءُ شبین ءِ کارمرد کنگ ء تیارنہ اِنت بلکیں اشی ء منّ ایت کہ ردانک ءِ تہ ء ھم چہرءُ شبین اتک کنت داں آئی ءِ ردانک یکتاءُ بے مٹ بہ بیت ۔ بلے ردانک ءِ اوّلی لوٹ ھمیش اِنت کہ اودء معنایکے بہ بیت شاعری ءِ اداھمیش اِنت کہ یک لبزے ءِ تہ ء بازمعنادربہ کپیت۔
چہرءِ بارہ ء ارسطوچوھم گوشیت کہ اشی ء ھماچیزءِ بدل ء آرگ بوگ ء اِنت ھمائی ءِ رنگ ءُ سپت ءِ برابربہ بیت۔ھمے چہرءِ کارمرزگ ءِ گپّ ء پہ ردانک ء چودیم ء کاریت۔
اسل ء ارسطوگوشتانک ءُ ردانک ءِ کارء یکیں چیزسرپدبیت۔ایشی ءِ کارآئیءِ گشگ ء دیم ءِ مردم ء زانتکاری ءُ سرپدی دیگ اِنت،پمیشکااِدء زبان ء بازارزان ءُ آسان کارگرگ بہ بیت۔
ارسطوء اوّلی شرگدارگشگ ءِ پشت ء اے دراھیں گپّ ھست انت کہ ھمائی ء گیشینتگ انت،ءُ اے رھبندآئیء چہ یونانی شاعری ءُ کسمانکاں چہ دیم ء آورتگ انت۔پمیشکا زانتکارءُ شرگدار گشنت لبزانک کہ بیت شرگداری ھم بیت ۔ارسطوء اولی رندء شاعری ء آزاتیں بستارے بکشاتگ ءُ چوشہزانتی(فلسفہ)ءِ پیمیں ھنرے سرپد بوتگ۔ ردانک ءُ شعرء جتاکنگ ءِ جھدکرتگ،وشکندی کسمانک ءُ گمجتی ءِ نیام ء تپاوت ء بنگپّ ءُ ھیال ءِ ھساب ء دیم ء آورتگ ءُ اے جتاکرتگ انت۔ھمے رنگ ء جنگی شعرءُ گمجتی ءِ نیام ء وھدءُ پاس ءِ گستائیءُ تپاوت دیم ء آورتگ،ازم ء را اولی رندء ڈنی رھبندانی (معروضی شرگداری) ھساب ء چارگ ءِ جھدکرتگ،پداھمے رھبندآئیءِ دیم ء روان بوتگ ءُ دنیگاھم ھزارایرادءُ نگدء ابید آئی ء دنیاءِ اولی لیکہ سازیں شرگدارمنّگ ءُ زانگ بیت۔
ارسطوء مرچی ھم شرگداری ءِ بُنگیجکار گشگ بیت۔لبزانک ءِ رِدء لیکہ سازی آئیءِ مرچی ھم مسال ءُ درورءِ جوانیں نمونگ انت۔’’بوطیقا‘‘گندگ ء کسانیں کتابے بلے ایشی ءِ ارزشت ءُ بستارمرچی ھم برجم ءُ سرجم اِنت۔ ملٹن ءِ گشگ اِنت’’بوطیقا‘‘انچیں ھیلاکی کتابے ایشی ءِ تہ ء گشگ بوتگ جوانیں ازم کجامی ء گوشنت ءُ آئی ءِ لوٹ ءُ گزرچی انت۔(۴۲)
دنیا ءِ دراھیں مزن شھدربرجاھاں ’’بوطیقا‘‘مرچی ھم وانینگ بیت۔ایف ای لوکس نبشتہ کنت’’مرچی ھم پوئٹکس دراھیں دربرجاھ ءُ ایندگہ زانت جاھاں وانینگ بیت،دراھیں دنیاء ایشی ءِ ارزشت منّ اِتگ۔کیلی فوریناء گرداں کلکتے ء ہرجاہ وانینگ بیت۔ھمے ھاترا کہ اشی ءِ تہ ء ھمارھبنددیم ء آرگ بوتگنت مرچی ھم مزنیں بستارے دارانت۔(۴۳)
ارسطوءِ بوطیقا لیکہ سازی ءِ رِدء نہ ایوک اوّلی کتاب اِنت بلکیں ایشی ءِ تہ ء شعرءِ رھبند،کسمانکی رھبندھمنچوزرنگءُ توانا انت کہ مرچی ھم ڈالچارکنگ نہ بوتگنت۔ارسطواولی شرگداراِنت کہ آئیء شرگداریءِ تہ ء اولی رندء ڈنی شرگداری (معروضی تنقید)ءِ بنھشت ایر کرتگ ءُ تاثرانی ءُ باتنی شرگداریءِ بستارکم کرتگ۔






سرشون
References

۱۔اشرفی،وہاب،تاریخ ادبیات عالم(جلداول)ایجوکیشنل پبلشنگ ہاوس، دہلی، ۱۱۰۰۰۶، سال، 1991،ت،26
۲۔بشیراحمد،پروفیسر،برٹرینڈرسل، فلسفہ مغرب کی تاریخ،(مترجم)یورپ، اکادمی ، اسلام آباد، جنوری، 2006،ت،30
۳۔اشرفی،وہاب،تاریخ ادبیات عالم(جلداول)،ت،29
۴۔ابن حنیف،مصرکاقدیم ادب،بیکن بکس ملتان،1992،ت،598
۵۔ھمیش ،ت،600
۶۔ھمیش ،ت،598تا599
۷۔ھمیش ،ت،599
۸۔ھمیش ،ت،602
۹۔اشرفی،وہاب،تاریخ ادبیات عالم(جلداول)ت،83
۱۰۔ھمیش ،ت،92
۱۱۔جالبی ،جمیل،ارسطوسے ایلیٹ تک،نیشنل بک فاونڈیشن اسلام آباد(ساتواں ایڈیشن) 2013،ت،16تا17
۱۲۔حق،حبیب،یونانی تہذیب کی داستان،نگارشات ،لاہور،2015،ت،59
۱۳۔ھمیش،ت،59
۱۴۔اشرفی،وہاب،تاریخ ادبیات عالم(جلداول)،ت،94
۱۵۔ھمیش، ت،94
۱۶۔ھمیش، ت،9
۱۷۔ھمیش،ت،9 
۱۸۔ھمیش ،ت۔94تا95
۱۹۔جالبی ،جمیل،ارسطوسے ایلیٹ تک،(ساتواں ایڈیشن)ت،17
۲۰۔حق،حبیب،یونانی تہذیب کی داستان،نگارشات، لاہور،2015،ت،59
۲۱۔سلیم،محمدالرحمن،جہاں گردکی واپسی(Odyssey)نگارشات پبلشرز لاہور، 2006، ت،7
۲۲۔فاروقی،شمس الرحمن،تنقیدی افکار،قومی نسل برائے فروغ ،اُردونئی دہلی، 2004، ت،79
۲۳۔ھمیش ،ت،78
۲۴۔سپل،ظفر،ورثہ دانش یونانی ،بُک ہوم لاہور،2013،ت، 24
۲۵۔اشرفی،وہاب،قدیم مغربی تنقید،یورپ اکیڈمی، اسلام آباد،2012،ت،17
۲۶۔جالبی ،جمیل،ارسطوسے ایلیٹ تک،(ساتواں ایڈیشن)ت،22
۲۷۔اشرفی،وہاب،قدیم مغربی تنقید،ت،28
۲۸۔فاروقی،شمس الرحمن،تنقیدی افکار،ت،79
۲۹۔ھمیش ،ت،84
۳۰۔ھمیش، ت،86
۳۱۔ھمیش، ت،83
۳۲۔ھمیش،ت83
۳۳۔اشرفی،وہاب،قدیم مغربی تنقید،ت،36تا37
۳۴۔فاروقی،شمس الرحمن،تنقیدی افکار،ت،87
۳۵۔ھمیش، ت،87
۳۶۔اشرفی،وہاب،قدیم مغربی تنقید،ت،39
۳۷۔ھمیش ،ت،46
۳۸۔ھمیش ،ت،49
۳۹۔محمودالرحمن،ڈاکٹر،ریطوریقا،ارسطو(مترجم)دوست پبلی کیشنزاسلام آباد، 2010، ت، 217
۴۰۔ھمیش ،ت،215
۴۱۔ھمیش، ت،219
۴۲۔اشرفی،وہاب،قدیم مغربی تنقید،ت،65
۴۳۔ھمیش، ت،66










سیمی در
روایرنندی شرگدارانی شرگداری لیکہ

		3.1۔	ہوریس ءِ شرگداری لیکہ
		3.2۔	لانجائنس ءِ شرگداری لیکہ
		3.3۔	سمیوئل ٹیلرکولرج ءِ شرگداری لیکہ
		3.4۔	میتھوآرنلڈءِ شرگداری لیکہ
		3.5۔	ٹی ایس ایلیٹ ءِ شرگداری لیکہ
			سرشون




ہوریس ءِ شرگداری لیکہ

	روایرنندی شرگداری ءِ راجدپترءِ تہ ء ارسطو ء پد ہوریس ءِ نام گرگ بیت کہ یک ھدے ء چہ کلاسیک شاعری ءُ کلاسیک شرگداری ء چہ اسرمندبوتگ۔ہرنوکیں نبشتہ کارءُ شاعرے ء آھمے سوج ء دنت کہ یونانی کلاسیک ء بوان اِت کہ چریشی شماشکل ءُ دروشم، (ہیئت)زبان ءُ درانگازی ءِ رِپکاں ھیل کن اِت۔یونان ءِ پرُشگ ءُ شنگ ءُ شانگ بوگء پد دومی کلاسیک لبزانک روم ءِ لبزانک ء گشگ بیت۔اِشاں نہ ایوک یونانی شہزانتی ءِ پدگیری کرتگ بلکیں شرگداریءُ شعرءِ ھم بازیں ھنرءُ زانتے چماھاں چہ دربرتگ۔
ہوریس ءِ زمانگ ء یاچدءُ ساری نیکراہ بیت کہ راجدپتریااستارزانتی ءُ کشارزانتی دراھ لچہانی تہ ء درانگازکنگ بوتگنت۔ہوریس ءِ شرگداری گپّ ءُ لیکہ آئی ءِ کتاب ’’آرس پوئے ٹیکا‘‘ءِ تہ ء انت۔
وہاب اشرفی ءِ گُشگ ء آئیء شش کتاب نبشتگ۔
۱۔سٹائرس
۲۔ایپوڈس
۳۔اوڈس
۴۔کارمن سیکولیر
۵۔اے پسٹلس
۶۔آرس پوئے ٹیکا(۱)
آئی ءِ اے دراھیں کتاب شعری کتاب انت۔
شرگداریءِ سراکہ آئیء گپّ جتگ، نمدی ءِ تکینک کارمزکرتگ،شرگداریء نمدی ءِ رنگء نویسگ ء چہ دومی مردم ء ارزانی ء گوں آئیءِ گپاں رسانک بیت۔
آرس پوئے ٹیکاء پیش’’ اے پسٹلس‘‘کتاب ءِ تہ ء لبزانکی شرگداری ءِ بارہ لچہے مان اِنت۔
ایشی ءِ تہء ایوک دونمدی انت اولی سیزراگسٹن ءِ نام ء اِنت۔ آگٹسن ءِ شاعری ءِ پلامرزاِنت۔اشی ءِ تہ ء شاعری ءِ چاگردی اگدھ ءِ سرء تران کنت۔ دومی نمدی فلورنس ء نبشتگ ئے،ایندگہ گپانی ھمرائی ء درشانداب ءِ سراھم گپّ جنت(۲)	 
ہوریس ءِ شرگداریءِ تہء لذت ءُ مکسددوئینانی گپّ دیم ء کیت،دگہ چیزے آئیءِ شرگداریءِ تہ ء زبان ءِ کارمرد کنگ ءِ ارزشت ءِ سرء اِنت۔ہوریس ءِ گشگ ھمیش اِنت ہرکارستے ءِ واستہ ھمارنگیں زبانے ھم ھژدری اِنت۔شرگداریءِ سرا جوانتریں گپّ آئی ء وتی لچہ کرتگیں کتاب ’’آرس پوئے ٹیکا‘‘ءِ تہ ء گشتگ بلے اِشی ء سرجم ء شرگداری کتابے گشگ نہ بیت۔
اے نمدی تکینک ءِ تہ ء اِنت۔اشی ءِ تہء پی سوءُ آئی ءِ دوئیں چکاں گوں دیم پہ دیم بیت ءُ گپّ جنت۔ اے کتاب ءِ نام ہوریس ء’’اے سپٹلس ٹودی پی سوس‘‘ ایرکرتگ ات بلے کنٹلیین ء نام بدل کرتگ ءُ’’آرس پوئے ٹیکا‘‘ ایر کرتگ،چمداچہ اشی ء شرگداری کتابے زانگ بیت۔’’آرس پوئے ٹیکا‘‘ ہر چندشرگداریءِ کتابے ءِ رِدء پُردلیلیں کتابے نہ اِنت،بلے ازم ءِ بارہ ء آئیءِ تہ ء بازانچیں گپّ مان کہ ڈالچارکنگ نہ بنت(۳)	 
ہوریس ءِ گپاں چہ زانگ بیت کہ ارسطوءِ پیم ء رھبندانی منوگرلازم ھست اِنت بلے چوارسطوءِ پیم ء آئی ءِ سنچ ءُ زانش آکساس ء نہ اِنت کہ لیکہ سازیں شرگدارے گُشگ بہ بیت بلکیں وتی دورءِ ھساب ء وتی شعری تجربت ءِ پدء کستر پاداں سوج ءُ سرکنگ لوٹیت کہ چے کنگی اِنت،چے کنگی نہ اِنت۔یک ءُ دوگپّ انچین انت کہ چریشی نوکیں دورء ِ نبشتہ کاربازدربرت کن انت۔گپّ وآئی ء پی سوکٹم ءِ چکاں گوں کرتگ بلے اے گپّ ہر دورء ہرسنگینیں نبشتہ کارءُ شاعرے ء درکاربنت۔
ڈاکٹرجمیل جالبی ’’آرس پوئے ٹیکا‘‘ء’’شاعری ءِ ازم‘‘ءِ نام ء دنت’’شاعری ءِ ازم‘‘آئیءِ لچہ کرتگیں نمدی اِنت کہ اشی ءِ تہ ء آئی ءِ پیسوکٹم ءِ یک مردمے ء گوں دیم پہ دیم بیت کہ نوک لبزانک ءِ دنیاء آھگ لوٹیت۔ہوریس اے نمدی ءِ منت ء آئی ء سوج دنت ءُ لبزانک ءِ جوانیں رھبنداں آئیء آشنا کنگ لوٹیت۔(۴)
ادء چہ اے گپّ ھم گیشّ ات کہ ہوریس دگہ لیکہے دیم ء آرگ ء نہ انت،گوستگیں ھما لیکہ کہ شریں لبزانک ءِ ھاترا ھژدری بوتگ انت ھمایاں وتی دورءِ نوکیں پدریچاں سرکنگ لوٹیت۔
ارسطوءِ رنگ ءُ سان آئیءِ بازیں گپاں چہ درابنت،ارسطوھم شاعری ء درنگیبی یاھدائی دادے سرپدنہ بوتگ۔آئی ء افلاطون ءِ اے گپّ کہ شاعر گنوک بنت،ارسطوءِ گشگ ھمیش ا ت کہ شاعر وتی کارستے ءِ بیان کنگ ءِ ھاترا کدی کدی ھمائی ءِ تب ء گوں وت ء بندوک کن انت داں کارست ءِ اندرءِ تب ءُ مارشتاں سرپدبہ بنت،ھمے ھاترا کمکے گنوکیءِ نیمگء رونت،وت بندرء گنوک نہ بنت،ہوریس ء ھم گشتگ شاعری سمائی (شعوری) جہدے۔ 
ہوریس نوکیں نبشتہ کاراں سرءُ سوج کنان ء چونبشتہ کنت۔
شاعرزندء ھم بہ پلگاریت،لذت ھم بدنت چوکہ کلاسیک تب ءِ منوگرھم ھست کہ اودء راستی ءُ گواچن چارگ بیت بلے لذت ءُ وشی ءِ ھم منوگراِنت(۵)	 
ہوریس گشگ لوٹیت کہ ھما نبشتہ کارءُ شاعرکہ ماونتگ انت آھانی نامداری ءُ مزنی ءِ یک نشانی ھم ھمے بوتگ کہ آھاں مکسدءُ لزت یکجاہ کرتگ انت۔
شاعرنپ ءُ سیت بدنت یالزت ءُ وشّی،بزاں وتی ازم ء شررنگی ءُ زندءِ نیام ء ایربکن،بزاں دوئیناں ھمگرنچ بکن،ایوک لیکہ ءُ مکسدمہ بیت۔اگاں لیکہ بیت لذت ھم بہ بیت(۶)	 
ھمے پی سوکٹم ءِ ورناء اے گپّ ء ھم جنت کہ زبان ءُ آئیءِ کارمردکنگ ءِ ھنرء بزان۔ھیال ءُ جوزھانی درشانی گوں لبزاں بیت بلے لبزءِ کارمردکنگ ءِ ھنرء ہرکس بلدبیت نہ کنت،وھدے اے ھنرء مہ زانت گڈاوتی جوزھان چہرءُ گوناپ ء آرنگ ء دیم ء آورت نہ کنت کہ ھمارنگ ء آئی ء ماراتگ ءُ سماکرتگ۔
 ہررنگیں ھیال ءِ واستہ ہررنگیں لوزءِ کامردکنگ جوان نہ اِنت۔لبزءِ کارمردکنگ ء بلدبوگی اِنت،چوھم گوشیت کہ وھدءِ ہمرائی ء لبزءِ معناھم بدل بنت۔ باید شاعراِشی ء ھم بزانت کہ یک لبزے ءِ تہ ء چونیں معنادرکیت،ایشی ءِ سرء دلگوش بدنت(۷)	 
ہوریس وتی آؤکیں پدریچ ء پہ اندری شرگداری (داخلی)زانت ءُ سرپدیء پیداک کنگ ءِ جھدء اِنت کہ تواگاں نبشتہ کارے یاشاعرے بوگ لوٹ ئے گڈابایداولسرء وتی تہء شرگداری سنچ ھم پیداک بکن داں تووتی ردیان گپت بکن ئے۔شاعرے کہ آئیءِ گورا شرگداری سنچ ءُ زانت بیت آوتی مارشت ءُ جوزھاں جوانیں درشان ءُ تکنیکے ءِ تہ ء گشت کنت۔ دیمترء سرءُ سوج کنان ء چوگشیت۔
’’ھمے رنگء ھیال چونینے بیت دریاب(بحر)ھم ھمارنگینے گچین کنگ بہ بیت،جنین ءُ مردین ءِ کارست ءِ زبان ءُ لوزانی کارمردکنگ ء بزان،بزگرءُ امیرءِ زبان ءِ کارمرزکنگ ء ھم بزان‘‘(۸)	 
ادء ہوریس ءِ گوراارسطوءِ کارست ءُ آئی ءِ درانگازی ءِ رنگ درابیت۔وشکندی،گمجتی ءُ جنگی شعرءِ کارست چونین بنت،ءُ آھانی زبان ءُ لوزانی کارمرزچونیں بنت،پرچاکہ ھاکم ءُ بزگرءِ پگرءُ جیڑگءِ لوزءُ درانگازی یک نہ بنت۔ہوریس بندرء اسرپیداک کنگ ءِ واستہ ء کارستانی زبان ءُ درشان ءِ گپّ ء اِنت۔زیکیں فکشن ءِ بازیں گپّے ھمداچہ درکپتگ کہ باید آزمانک نویس ہرکارستے ء آئیءِ بستارءِ ھساب ء زبانے دپ ء بدنت،چریشی گیشتر اسر پیداک بیت کنت چریشاں ابید ہوریس ءِ گورالبزءِ زانگ ءِ سرپدی باز توانا اِنت۔ آھمے گشگ لوٹیت کہ لبزء یکیں معناءُ کوھنیں چہرءِ تہ ء بیان مہ کن۔وتی ھمے سرءُ سوجاں رندءِ شاعراں پہ چودیم ء کاریت۔
۱۔تم اُس وقت بُہت اچھاتاثرچھوڑوگے جب تم الفاظ کے دروبست میں احتیاط اورژرف برتوگے اورنشت کے ہوشیار،صناعانہ انتخاب کے زریعے مانوس الفاظ کوتازہ معنی بخشوگے۔	 
۲۔اگرکیٹو(Cato)اوراینیٹس(ENNias)نے ہماری وطنی زبان میں نئے الفاظ داخل کرکے اسے توانگربنایاہے تویہ حق مجھے بھی کبھی کیوں نہ حاصل ہو کہ میں،اگرممکن ہوسکے تو،زبان کے زخیرہ میں چندلفظوں کااضافہ کروں؟	 
۳۔یاتوپرانے ڈھرے پرچلو،یاکوئی ایسی چیز(تخیل کے زریعہ) ایجادکرو جوخودکفیل ہو۔۔۔۔اس بات کااطمینان کرلوکہ اگرتم کوئی نیا کردارخلق کررہے ہو تو شروع سے آخر تک ایک ہی جیسا ہے، اور لاجزاکل سے)ہم آہنگ ہوں۔	 
۴۔گھسے پٹے موضوعات کاتذکرہ کرنے میں مولک (ORriginal) ہونامشکل ہے۔‘‘(۹)	 
ہوریس ءِ شرگداریءِ تہ ء یکے زبان ءِ نوکیں رنگےء کارمردکنگ،کارست ءِ سیاسی ءُ چاگردی بستارءِ پدء زبان ءِ کارمردکنگ،واروارگوشتگیں بنگپانی بدل ء نوکیں بنگپ ءُ سرھال دیم ء آرگ،وتی لبزگنج ءِ تہء گیشی آرگ داں نوکیں ھیال ءِ سازگ ء کمک بکن انت،
مرچی ھم نوکیں شرگداری چوکہ ساختیات ءُ پدساختیات ءِ تہ ء زبان ءُ آئیءِ کارمرزگ ءِ سرازوردیگ بہ بیت پرچاکہ شریں ساچشت ھم ھماگشگ بیت کہ اودء معناءِ درکپگ کدی ھم ہلاس مہ بیت۔
ہوریس وتی وھدءِ نوکیں نبشتہ کاراں اے ھم سیکینء دنت کہ وت ء توسیپ ء چہ رکین،وتی ساچشت ء داں دیرء ایر کن ءُ بچار داں تئی وتی کرّء اِنت مٹ ءُ بدل بیت کنت بلے ہردیں چاپءُ شنگ بوت،گڈاہرچی کہ آئیءِ بارہ ء گشگ بیت تراگوشدارگ کپیت نی تو آئی ء مٹ ءُ بدل کرت نہ کن ئے۔
گوشنت آہوریس نگدی لیکہ ءِ رِدء چہ ارسطو ء اسرمندبوتگ،اے گپّ چہ آئی ءِ گپاں گندگ بیت بلے آئی ءِ شرگداری لیکہ ءِ بدل ء وتی زمانگ ءِ نبشتہ کاراں سرءُ سوج کنگ ءِ نام اِنت،بلکیں ارسطوءِ نہ گیشینتّگیں گپّاں ارزانی ء گوں گیشّوارکنگ ءُ دیم ء آرگ ہوریس ءِ کمال گشگ بیت۔ہوریس ءِ شرگداری دیم پہ دیمی تکنیک ء چہ کارگپت،ارسطوءِ وت گپی تکینک اِنت،ہوریس جبزگ ءُ جوش ءِ منّتء چیزء زانگ ءِ جھدء کنت۔ارسطو شہزانتی ءُ سائنسی رھبنداں گوں چیزءِ راستی ء زانگ ءِ جہدء کنت۔ہوریس ءِ شرگداری ھمنچومردماں ارسطوءِ رنگ ءُ چہرگشتگ،ھمچوایندگہ زانتکارءُ شاعراں آساڑاتگ ھم۔
ارسطوءِ شرگداری لیکہاں پدرومن راج ءِ تہ ء نوک کلاسیکت ءِ دوربندات بیت۔ہوریس ءِ لیکہاں شرگداری ءِ نوک کلاسیکیت ءِ نام دیگ بیت۔عقل ءُ زانت اِدء ھم ھست،بلے ہوریس ءِ لیکہانی تہ ء جوزہ ءُ جوش ءِ رنگے درابیت کہ کلاسیکیت ءِ تہء گندگ نہ بیت۔یکے و اے ھاترا کہ ہوریس وت شاعرے بوتگ،شاعرکہ شرگداری بکنت یابہ نویس ایت گڈا ھماازم ءُ ھنرء دوست کنت کہ وت اِش نبشتہ کنگ ء اِنت۔




لانجائنس ءِ شرگداری لیکہ

	لانجائنس دنیاءِ اوّلی شرگداراِنت کہ پگرءُ عقل ءِ بدل ء جوزہ،ھب ءُ واھگانی سرء آئیء زورداتگ۔آکہ جوزہ ءُ واھگاں گواچن ءُ راستی بہ منّ ایت آعقل ءُ راسبندگری (منطق)ءِ منّوگرنہ بیت۔شرگداری ءِ راجدپترء اوّلی واھگی ءُ مہرانکی اے شرگدارءِ بارہ بازیں گپے کنگ بوتگ کہ اے کجے مردم بوتگ،ءُ اے کتاب کہ آئیءِ نامء اِنت ھمائیگ اِنت کہ دگرے ءِ۔
۱۔دائی اونیس	 
۲۔لانجائینس	 
۳۔دائی اونیس لانجائینس	 
اب سوال یہ ہے کہ کیا تین الگ الگ آدمی ہیں یاکسی ایک ہی آدمی کے تین مختلف نام ہیں۔عام طورپر خیال ہے کہ یہ تین نام ایک شخص کے نہیں ہیں توپھر(ان دی سب لائم)کا حقیقی مصنف کون ہے؟ اکثرتنقیدی کتابوں میں اس کے کتاب کو لانجائینس سے منسوب کیا گیا ہے‘‘(۱۲)	 
ڈاکٹرجمیل جالبی وتی کتاب ’’ارسطو سے ایلیٹ تک‘‘ءِ تہ ء لانجائنس ء یونان ءِ مردمے گُشان ء نبشتگ کہ
ارسطوء رندشرگداری پگرءِ رِدء شرتریں نام لونجائنس ءِ(اوّلی کرن،ق،م)ئیگ اِنت،آئی ءِ بارہ ء چوزانگ نہ بیت کے بوتگ،کدی بیتگ،بلے نشان ءُ چیدگاں چہ ھمے گپّ دیم ء کیت کہ آیونان ءِ مردم بوتگ(۱۳)	 
کوھنیں لبزانک ءِ راجدپتراِے رنگیں بازیں کارست ءُ نام ھست انت کہ دنیگاآھانی بارہ ء زانتکارسددرسدتپاک نہ انت بلے ھمنچو کہ راجدپتردیم ء روان بوتگ اے گپّ گیشّ اِتگ ءُ دیم ء اتکگ کہ لونجائنس یونان ءِ مردمے بوتگ’’دی سب لائم‘‘ھمائی ءِ شرگداری کتاب اِنت۔
اسکاٹ جمیزءِ ھیال ء’’یہ لانجائینس دراصل تیسری صدی عیسوی کاکیسی لانجائینس ہے جوشام کی ملکہ زینوبیاکامشیرخاص تھا۔ایس ڈی واچرکاخیال ہے کہ’’سب لائم‘‘دراصل پلوٹارک کی تصنیف ہے‘‘(۱۴)	 
لانجائنس ءِ ’’ان دی سب لائم‘‘یونانی زبان ءِ تہ ء اِنت۔اِشی ءِ تہ ء آرومی مردمے ء گوں دیم پہ دیم بیت ءُ تران کنت۔رومی مردءِ نام پوسٹومیس یٹرینٹیاس بوتگ۔
بندرء بولو کہ فرانسیسی زبان ءِ شرگدارے بوتگ،ءُ لبزانک ءِ تہ ء کلاسیک ءِ منوگرے بوتگ،ھمائی ءِ رجانک ءِ منِتّء ماں دنیاء لانجائنس منّگ ءُ زانگ بوتگ،بلے لانجائنیس ھچ رنگ ء کلاسیکیت ءِ منوگرے نہ بوتگ،ھمے ھاترامہرانکی شاعرءُ شرگدارآئیءِ مزنیں لوٹوک بوتگنت۔افلاطون ءِ پیم ء آئی ء ھمے گشتگ کہ شاعری چہ جوزگاں پیداک بیت بلے افلاطون ءِ پیم ء آئی ء شاعرڈالچارنہ کرتگ انت۔
یونانی ءِ تہء اِشی ءِ بازمعنابنت بلند،بزرگی،مزن شانی،جوزہ ءُ جبزگاں چہ سرریچ،جوزگ ءُ جبزگاں چہ سرریچ گیشتر نزیکی کنت۔پرچاکہ لانجائنس لبزانک ء لزت ءُ وشی یے سرپد بیت ۔ھما وشی ءُ لزت کہ انسان ءِ دل ء جبزگ ءُ جوزھاں چہ سرریچ بکنت۔لانجائنس ءِ گشگ ھمیش اِنت کہ جوزہ ءُ جبزگ ءِ پیداک کنگ ءِ واستہ ھژدری بیت کہ شاعرھم ھمے رنگیں جوزھاں چہ سرریچ بہ بیت داں اشکنوک ءُ وانوکانی سرء ھمے رنگ ء سربکنت کہ شاعرءِ سرء اسرکرتگ اِش۔لانجائنس ء رھبنداں گوں ھچ رنگیں دوستی یے نہ بوتگ۔
لانجائنس ءِ شرگداری رھبندوھدے کہ آکردی رنگء ساچشت ء چاریت آتاثراتی ءُ زیبائی ءِ شرگداری ء گوں نزیک بیت۔پرچاکہ تاثراتی ءُ زیبائی شرگداری ءِ لوٹان چہ یکے وشی ءُ لزت ئیگ اِ نت کہ آئی ءِ گوراتچک ءُ راست اِنت ،دومی ساچشت ء دیم پہ دیم کنگ ءِ بدلء وتی دل ءُ جوزھانی مِنّتء آئیء شرگشگ ھمے دوئیں دبستان ءِ لوٹ ءُ گزرانت بلے اے ھم زانگ لوٹیت کہ آئیءِ گورازبان ءُ درانگازی،چہرءُ شبین ءِ کارمرزکنگ ءِ چندیں رھبندھم ھست ۔آئیءِ دوستی ءُ نہ دوستی ایوک جوزہ ءُ جبزگ نہ اِنت بلکیں ساچشت ءِ ازمی لوٹانی پدء اِنت۔ انگریزی شرگدارانی تہء کولرج ءِ اے گپّ کہ مزنیں شاعری ءِ ھاترا لبزگنج مزن بہ بیت،ءُ مزنیں ھیالانی درشانی ء نوکیں گالبندھم شاعرء جوڑکنگ کپیت۔بندرء اے گپّ لانجائنس ءِ گوراگندبیت۔
شرگداری یک زانتے،لیکہ ءُ پگرسپرکن انت۔ساختیات ءِ شرگداری رولاں بارتھ کہ فرانسیسی یے بوتگ آئیءِ گوراھم ھمے گپّ دیم ء اتکگ کہ لس زبان ء مردم وت ماوت ء گپّ جن انت آایوک کلوھ ءُ گپّے ءِ سرکنگ ءِ واستہ کارمردبیت،لبزانک ءِ تہ ء زبا ن ء وتی کارمرزبدل کنگ کپیت،داں زبان ءِ کارمرزبدل کنگ نہ بیت جوانیں لبزانک ساچشت کنگ نہ بیت۔لانجائنس بندرء گچینی زبان ءِ گپّء ھمے ھاتراجنگ ء اِنت کہ مزنیں وشی ءُ لزتے ءِ ھاترازبان ھمارنگ ء بہ بیت کہ انسان ءِ وشی ء نوک بکنت ءُ آئی ء برزشانی بدنت۔ اگاں ارسطوءِ گورالبزانک کتھارسسزاِنت گڈالانجائنسءِ گوراشررنگی ءُ لزت اِنت۔
روایرنندء شرگداریءِ پژدرء شہزانتی(فلسفہ)ءِ سان ءُ رنگ یک نہ یک وڑے ء لازم گندگ ء کاینت۔یکے راستی ء ڈن(معروضی)ء چہ شوھازگ ءِ نام اِنت‘دومی راستی ء اندر(موضوعی)چہ زانگ ءُ سرپدبوگ اِنت۔لانجائنس ءِ گورازیبائی ءُ شررنگی ایوک سربری زیبائی نہ اِنت بلکیں آئی ءِ گشگ ھمیش اِنت کہ زیبائی لزتءُ وشی ءِ ھماھندء سربکنت کہ اودء انسان مزن ءُ بزرگے بہ بیت۔بلے اے مزنی ءُ بزرگی ءِ سربوگ ءِ واستہ آئی ءِ گشگ ھمیش اِنت کہ ازمءِ وتی بالادزیبابہ بیت۔اے زیبائی لبزانی کارمرد،تکینک ءُ رِدءُ بندء چہ کیت۔ھمے ساچشت ءِ مزنی اِنت۔ھمے آئیءِ لبزانکی کیلواِنت،آئی ء بایددگہ ڈنی رھبندے ء گوں چارگ ءُ چکاسگ ءِ جھدکنگ مہ بیت۔وانوک ء مستی ءُ سرشاری بکشگ ءِ کارء لانجائنس گوشیت زبان کنت۔بلے ادء آزبان ء یک رسانکے سرپدنہ بیت۔آگوشیت زبان ایوک چیزے ءِ سرکنگ ءِ نام نہ اِنت بلکیں مست ءُ گارکنگ ءِ نام اِنت۔
لانجائینس ءِ زبان ءِ سرء کرتگیں اے گپانی سان فرانسیسی چیدگ نبیسیں شاعرچارلس بودلئیرء ھم زرتگ۔آئیءِ گورازیبائی وتی لیکہ ءُ مراد وت اِنت ،اِشی ء دگہ نہادءُ بہائے نیست۔لانجائنس ءِ اے گپانی رنگ ءُ اسر شیلے،کیٹس ءُ باہرن ءِ گوراشریں رنگے ء گندگ ء کاینت۔پرچاکہ آھانی گوراھم ازم وتی لیکہ ءُ مراد وت اِنت،باید کہ ازم ء،ازم ءِ ھساب ء چارگ ءُ درجنگ بہ بیت ،دگہ سیاسی ءُ چاگردی کیلوانی ھساب ء چارگ مہ بیت۔
لانجائنس سرمستی ءُ سرشاری،بزرگی ءُ مزنی ء سربوگ ءِ ھاترا گچینی لبزءُ زبان ءِ ہمرائیء، نکان (مواد)ءُ گوناپ سازی(امیجی نیشن)ءِ ھم پلّہ مرزاِنت۔ آئیءِ گشگ ھمیش اِنت کہ ایوک چیزءِ درانگازکنگ نہ اِنت بلکیں ھما مارشت ءُ جوزہ ءِ عکس ءُ رنگ ھم دیم ء آرگی اِنت۔
لانجائنس وتی ھمے کتاب ءِ تہ ء ایوک لیکہ سازی نہ کنت بلکیں وتی ھمے گپانی مسال ء کردی رنگ ء ھم دیم ء کاریت۔جوزہ ءِ کہ گپّ ء کنت سیفوءِ مسالاں دیم ء کاریت،امیجری ءِ کہ گپّ ء کنت یوری پیڈیذءِ اے مسال ء دیم ء کاریت۔
لانجانئس ءِ شرگداریءِ پدگوانک فرانسیسی ءُ انگریزی لبزانک ءِ تہء دور،دورء اشکنگ بیت،کولرج ء گرداں چارلس بودلئیرء، بازینے ءِ گوراآئی ءِ گپّ ءُ لیکہ درابنت۔لبزانک ءِ تہ ء اولی رندء لذت ءُ سرشاری ءِ گپّ کنوک،زبان ءُ امیج ءِ ارزشت ءِ منوگر،جوزھانی رِدءُ بنددیگ ء تکینک ءُ رھبندانی پلاّمرز،لانجانئس ءِ شرگداری داں مرچیگیں پدساختیات ءِ تہء ھمے رنگ ء درابنت۔بلے اے زانگ ھم ھژدری بیت کہ آ ایوک لزت ءُ وشی،یابے رھبندی ءِ شرگدارے نہ بوتگ،بلکیں آہررنگیں جوزھے ءِ تہ ء اسرپیداک کنگ ءِ واستہ رھبندے ءِ منّوگرگندگ ء کیت۔اگاں آایوک تاثرانی ءُ زیبائی ءِ لیکہ ءِ شرگدارے بوتیں،کردی رنگ ء آئیء وتی گپّ ءِ محکم کنگ ء یوری پیڈیذ،،ہومرءُ سیفوءِ دروردیم ء نہ آورتگ اِتنت۔
اسکاٹ جیمس آئیء کلاسیکی عہدءِ اولی واھگی(رومانی)شرگدارے گشیت۔
ھمے رنگ ء سینٹس بری ھم آئیءِ شرگداری ءِ اے رنگ ء توسیپ ء کنت :
لانجائنس وتی شرگداری ءِ تہ ء قدرت ء زیباءُ شررنگ کنگ ءِ سرء زیادہ زوردنت۔آئی ءِ گشگ ھمیش کہ زندزیباوھست بلے ازم ءِ کارھمیش کہ چِدءُ گیش اِشی ء زیبابہ کنت،داں ماانسان وشی ءُ لزتاں چہ سرشاربہ بئیں۔لانجائنس بنداتی اولی شرگداراِنت کہ پگرءُ لیکہ ءِ بدل ء آئیءِ شرگداری ءِ بنھشت ھیال(تخیل) ءُ گمان ءِ سرء ایر اِنت۔مرچی ھم زیکیں ھساب ء آئیءِ شرگداری منّگءُ وانگ بیت۔




کولرج ءِ شرگداری

سیمول ٹیلرکولرج مہرانکی جنزءِ گچین شاعرءُ شرگداراں چہ یکے بوتگ۔جرمن شہزانتی ء چہ رنگ زرتگیں کولرج ءِ شرگداری کردی ءُ لیکہی اِنت،انگریزی شرگداری ءِ آاولی مردم اِنت کہ آئیء’’درانگازی‘‘ءِ گپّ کرتگ۔’’کولرج ءِ نِزّء راستی ءُ گواچن نہ شاعرءِ زہنءِ تہ ء اِنت نہ آراستی ءِ تہ ء اِنت کہ آئیء وتی چاریں نیمگء گندگ ء کیت بلکیں دوئینانی ہواری ءِ تہ ء اِنت۔اے ہواری ء کولرج’’زات‘‘یا’’من ھستاں‘‘ سر پدبوتگ‘‘(۲۵)
کولرج ءِ گشگ ھمیش اِنت کہ یک لچہے ءِ تہء آئی ءِ مزنیءُ شری، آئی ءِ سپت ءُ ساڑاوت گون انت ھمیشاں چہ آئی ء چارگ ءُ زانگ ءِ جہدکنگ بہ بیت۔لچّہء ڈنی زانت ءُ پگر،یاچاگردی ءُ سیاسی کیلوانی پدء چارگ ءُ چکاسگ مہ بیت۔ کولرج شرگداریءِ رِدء وتی کتاب بائیوگرافیالڑیریا(1817)ء چہ نامداراِنت۔آئی ءِ اے کتاب ءِ بارہ ء ایلیٹ ء ھمے گشتگ کہ ھمنچو اشی ءِ تہ ء پوتاری ھست دوھمنچودانائی ءُ زانتکاری ھم۔	 
کولرج ءِ شرگداری ءِ تہ ء ھیال ءُ گوناپ سازی ءِ ارزشت،شعرءُ ردانک ءِ تپاوت،زبان ءِ کارمرزگ،ھمے زنڈیں بنگپّانی سرء آئی ءِ گپّ لیکہ سازی ءِ جوانیں مسال ءُ درورانت۔
کولرج ءُ ورڑسورتھ ءِ سنگتی ءُ نزیکی ء چہ انگریزی لبزانک ءِ تہ ء شاعری ءُ لبزانک ءِ رِدء بازیں نوکیں جستے دیم ء اتک۔وھدے اشاں وتی شعرانی یک گچینے’’لیریکل بیلیڈز‘‘ءِ نام ء ردءُ بنددات ءُ دیم ء آورت۔انگریزی لبزانک ءِ تہء اولی رندء شاعری ءُ نیچر،کوچگی زبان ءُ نوکیں زبان ءِ جست دیم ء آرگ بوت انت۔
ورڑسورتھ اے گپّ ءِ منّوگربوتگ کہ ماں کلگ ءُ کوچگاں نشتگیں مردمانی زبان ء ِ تہ ء ھِلیپ(بناوٹ)مان نیست۔ شریں جوزگانی درشانی ء ھمیشانی زبان شریں کمکے بوت کنت۔کولرج اے گپّ ءِ منّوک نہ بوتگ۔آئیءِ گشگ ھمیش اِنت کہ مزنیں شاعری ءِ ھاترا کوچگ ءُ کلگانی زبان ھچ رنگ ء زانتکاریں شاعر(دانشورشاعر)ءِ ہمراہ داری کرت نہ کنت۔زانتکاریں شاعرزبان ء سازگ ءُ ترازگ،پلگارگ ءُ جوڑینگ ءِ کارء کنت داں سرجمیں رنگے ء آئیءِ درشانی بہ بیت ۔کولرج مہرانکی شرگدارے ءِ نام ء نامداراِنت بلے آئیءِ شرگداریءِ پدکرد کپتگیں مہرانکی رھبندانی سرء نہ اِنت۔آدل ءِ گپّ یا’’منی ھیال‘‘ءِ بدل ء ھیال ءِ راستی ء زانگ ءِ جہدء کنت۔
اندری شرگداری یا’’منی دل ‘‘یا’’منی ھیال‘‘ء گوں بندات کنوکیں مردم ءِ گورالیکہی شرگداری آکساس ء نہ بیت کہ کولرج ءِ گورادرابیت۔کولرج ساچشت ءِ اندرء پترگ ءُ آئیء زانگ ءِ جہدء لازم کنت بلے آئیءِ گیشینگ ءِ وھدء ایوک وتی ھب ءُ شوقانی گپّ ء نہ کنت۔
اے پدکردچہ آئیءِ شرگداری ء درابیت
کولرج وتی نبیسگ ءِ ھاترایاگپانی تچک کنگ ءِ ھاترا اولسرء چندیں لس گپّ دیم ء کاریت پداآھانی سرء ایرادگپت ءُ وتی نوکیں گپّاں جنت۔کولرج ءِ شعرءِ رِدء ھیال(تخیل)ء شمس الرحمن فاروقی ء چوبیان کرتگ۔
کولرج ءِ ھیال ءِ لیکہ ءِ پژدرءِ زانگ ءِ ھاترا کمے پیشترھماشہزانتانی لیکہ چارگ کپیت کہ آھاں انسان ءِ زہن ءِ بارہ ء چی گشتگ،ھمایانی گپّ ءِ پدکردء کولرج ء اے رنگیں ھیال ءُ امیج ءِ گپّ دیم ء آورتگ انت۔
کولرج ءِ گورا’’ھیال‘‘نہ جڑاِتگیں چیزاں جوڑینگ ءِ نام اِنت،آھاں رنگ ءُ نامے دیگ اِنت،دورءِ چیزء نزیک آرگ ءُ زندگ کنگ ءِ نام اِنت۔چیزاناں نوکیں رنگے ء درانگازگ ءِ نام کولرج ءِ گورا’’ھیال‘‘ءِ پجّارءُ ساڑااِنت۔
کولرج ھمے’’ھیال‘‘(تخیل)ء راسئے ونڈء بہرکرتگ۔
ھیال ءِ اولی کارچیزاناں ردءُ بنددیگ ءِ نام اِنت،جتاھیں چیزانی نیام ء نزیکی پیداک کنگ ءِ نام اِنت۔ءُ ہرچیزء جتاھیں راستی یے کنگ ءُ دیم ء آرگ۔ اے ھیال ءِ زانتی(شعوری )جہدے بیت۔دومی ھیال ءِ کاراولی ھیال ءِ پدگوانک گشگ بیت۔اے مارشت ءُ جبزگاں گستاکنت،آھانی بہراں گستا(پروشیت)کنت ءُ نوکیں رنگے ء رِدءُ بنددنت۔ ھیال ءِ یک منزلے وہم،Fancyاِنت(اے یاتگیری (حافظہ)ءِ یک رنگے۔اے ارادگ ءِ زورء گوں ھواربیتءُ کارکنت بلے وھدءُ جاہ ء چہ آزات بیت۔ اگاں شاعری سِل (پوست) اِنت ردءُ بندءِ مارشت(good sense) آئی ءِ بدن اِنت۔Fancyآئیءِ پوشاک ءُ سینگار اِنت۔ سُرءُ پرُآئی ءِ زندمانی اِنت،ھیال آئی ءِ ارواہ گُشگ بیت (۳۲) 	 
کولرج ءِ گوراھیال سازی چیزاناں نوک سرء چہ نوکیں رنگے ء دیم ء آرگ ءِ نام اِنت۔ ھمے نوکی ءِ رِدء یکے ءِ گپّء راآئی ء چومعناداتگ
کولرج ءِ اے گپّ شرگداریءُ شعردوئینانی رِدء راست بوت کنت،ائیب گیری ارزانے کارے بلے زانندگ ھمااِنت کہ ھماشریانی ڈس ء بدنت کہ ماسہیگ نہ بوتگیں،بلکیں آئی ءِ گشگ ھمیش اِنت کہ نوکیں چیزے ءِ بارہ ء اے امیت دارگ بیت کہ اودء ایرادگرگ بہ بیت،ھمے ایرادگرگ ساچشت ءِ یادرشان ءِ نوکی اِنت۔
کولرج شاعر ء زانندگ ءُ شیواریں انساے سرپد بیت،ھمنچوآئیءِ نگاھ وتی نیمگء بیت ھمنچوڈنءُ درا چہ ھم سہیگ ءُ سرپدبہ بیت۔شریں شعرآئیءِ نِزّء ھمااِنت کہ پوراگِشگ نہ بوتگ۔
شعرءُ لچہ ءِ سراآئی ءِ گپّانی یک ارزشتے ایش اِنت کہ ارسطوءِ پیم ء آئیء ھم تہرانی لیکہ ءِ گیشینگ ءِ سرء زورپرداتگ۔ردانک ءُ شعرءِ زبان ءِ کارمرزگ ءِ ھنرءِ بابت ء آئیء چوگشتگ۔
ردانک ءِ تہء لبزھمنچوکامرزکنگ بہ بیت ھمنچوکہ ردانک نویس لوٹگء اِنت،گیشتراِناں،اگاں ردانک ءِ لبزانی باز معنا در بئیت، گڈااشی ء ائیبے زانگ بیت(۳۴)	 
باز شرگداراگاں گوشنت کہ کولرج ءِ گوراارسطوءِ شرگداری رنگءُ دروشم ھست انت،ردنہ گوشنت،پرچاکہ ردانک ءُ شعرءِ زبان ءِ بارہ ء اے رنگیں لیکہی تران اولسرء ’’بوطیقا‘‘ءِ تہء کنگ بوتگنت۔ادء ساچشتی ءُ زانشی(علمی)ردانک دوئینانی گپّ بوگ ء اِنت۔شاعری ءِ تہ ء کولرج ءِ لیکہ ھمیش اِنت کہ یک لبزے ءِ چارءُ پنچ معنادربئیت،اے شاعریءِ سپت ءُ شری گشگ بیت۔گڈااِدء آچہر،شبین ءُ گوناپ سازی ءِ گپّء دیم ء آرگ ء اِنت پرچاکہ لبزے کہ چہرءِ معناء زیرگ ءُ کارمردکنگ بہ بیت اودء سہ ءُ چارمعناھژدری اِنت کہ دربئیت،کولرج ءِ گوراچہرءِ معناایوک ایش نہ اِنت کہ چیزے ءِ بدل بہ بیت۔
اے رنگیں گپانی پژدرء اسل ء آھمے گشگ لوٹیت کہ شعرایندگہ نبشتانکاں چہ ھمے ھاترا جتااِنت کہ آھانی کاربندات ء چہ لوٹ ءُ گزر(مقصد)ءِ دیم ء آرگ اِنت۔لیکہ ءِ دیم ء آرگ یک ھسابے ء وتی گپّ ء سرکنگ ءِ نام اِنت،پمیشکااودء لبزءِ یک معنائے ءُ معنابایدرسانک ءِ کارء بکنت بلے شعرلذت ءُ وشی دیگ ءِ کارء کنت اودء لبزے ءِ باز معنا بنت۔
سائنس ءُ شعرءِ ھمے تپاوت ء راآئی ء چوگیشینگ ءِ جھدکرتگ۔
کولرج ورڑسورتھ ءِ اے گپّ ءِ منوک نہ بوتگ کہ شعرءُ ردانک ءِ زبان یکیں بیت۔زبان آگوشیت لازم یکیں بیت بلے کارمرز کنگ ءِ رھبندیکے نہ بیت۔برزءِ آئیءِ گپاں چہ اے گپّ دیم ء کیت کہ شعرءِ،ساچشتی ردانک(آزمانک، گدار،کسمانک)ءُ زانشی ردانک(سائنسی،نگدی،شہزانتی)ءِ زبان ءِ کارمرزاِے تھرانی بستارء گِستاءُ جتاکنت۔ کولرج ءِ گشگ ء سائنسی نبشتانک ءِ اولی لوٹ ءُ گزرلیکہ ءُ مرادے ء دیم ء آرگ اِنت،اودء لزت ءُ وشی ءِ بہرگون نہ بیت،زبان تچک ءُ راست کارمردبیت،بلے ساچشتی ردانک ءِ تہء زبان ءِ شعری رنگ ء کارمرزء چہ مھلوک ءُ وانوک وش نہ بیت بلکیں گپتءُ گال،ندراہ کشی،کسھی ردءُ بندپہ آھاں لزتءُ وشی کاریت۔شاعرءِ بارہ ء کولرج ءِ گشگ ھمیش اِنت کہ شاعر اسلیّں (جینیئس) انسانے بیت۔
کولرج شاعرءِ بدلء زانتکاریں شاعر،شعرءِ بدلء مزنیں شاعریءِ گپّ ء کنت۔ ھمے ھاترا آگوشیت کہ مزنیں شاعری ءِ واستہ زبان ھم آئیءِ مزن بہ بیت،داں آنوکیں شاعری یازبان ءِ نوکیں کارمرزگءِ ھنرء نہ زانت،مزنیں شاعری کرت نہ کنت۔مزنیں شاعریءِ ھاترا مزنیں بنگپّ ءُ سرحال ءِ ھم گپّ ء کنت۔کولرج ءِ بائیوگرافیالٹریریاءِ تہء اولسرء زبان ءُ آئیءِ کارمرزگ ءِ وڑءُ پیم،لچّہ ءِ سربری ءُ اندری شکل ءِ سرء گپّ جنت،ھیالءُ امیجنیشن ءِ گپّ ء جنت کہ شاعرھمنچو ھیال ءِ منّت ء زورامندبیت ھمنچوآئیءِ شاعری شاہگان بیت۔شرگداریءِ بارہ ء ھم آئیءِ لیکہ ءُ ھیال نوکیں انت۔
’’نگدءِ کارایش اِنت کہ آمارانوکیں ساچشت ءِ جوانی ءُ شریاں بگوشیت‘‘ 						(۳۸)	 
شعرءِ گیشوارکنگ ءُ وتی تاثراں نبیسگ شرگداریءِ رِدء ارزانیں کارے زانگ بیت۔شرتریں شرگداری ھما اِنت کہ یک ساچشتے ءِ شریاں بگوشیت۔ادء کولرج ءِ گورااندری ءِ شرگداریءِ گپّ بوگ ء اِنت کہ ہرکس اے کارء کرت کنت آوانندگے بیت کہ نہ وانندگے،بلکیں یک ساچشتے ء ازمی بالادءِ رِدء گیشینگ ءُ اندگہ ساچشتاں چہ جتاکنگ ھما شرگدارءِ کاربیت کہ یکے آئیءِ گوراھما ساچشت ءِ ربیتی راجدپتربہ بیت،دومی تب ءُ شوق بہ بیت سیمی جوانیں ساچشتے ءِ دنیگا چونیں ربیت،دیم ء اتکگ چہ آھاں ھم آشنابہ بیت۔اے شرگداری شرگدارء پہ یک چکاسے ءِ پیم ء اِنت،اِے رنگیں شرگداری داں مزنیں مدتے ء ھست ھم بیت کنت۔
کولرج تب ء مہرانکی شرگدارے زانگ بیت بلے مہرانکیانی پیم ء آبے رھبندی ءِ منّوک نہ اِنت 
کولرج ءِ نزء شاعری جوزگ ءُ ھیالے،بلے شرگداریءِ ردء آالہامی تاکت ءِ منوک نہ اِنت آسنگینیں شرگدارے ءِ پیم ء ساچشت ء گوں دیم پہ دیم بیت ءُ آئیءِ ھما پہناتاں دیم ء آرگ لوٹیت کہ ساچشت ءِ اندرء اندیم بوتگنت۔آئیءِ رھبند(اصول)ھمیش انت کہ شعرءِ زبان ءُ ردانک ءِ زبان جتا انت۔چہرءُ شبین،گوناپ سازی شعرءِ شررنگی اِنت ۔اے آئیءِ شرگداریءِ ھما رھبندانت کہ چریشی، آساچشت ءِ ارزشت ء گیشینگ لوٹیت۔
کولرج ءِ شرگداریء مرچی ھم مسالءُ درورے ءِ پیم ء دیم ء آرگ بیت۔وھدے لچّہ ءُ شعرءِ تپاوت دیم ء کیت،وھدے ردانک ءُ شعرءِ نیام ء تپاوت ءِ گپّ بیت، آئیءِ مسال ءُ درورلازم دیم ء آرگ بنت۔آئیءِ شرگداری لیکہانی گپّ ءُ اسر بازیں شاعرءُ جنزانی سرء کپتگ انت۔
کولرج ءِ شرگداری گپّ ءُ لیکہانی رندءِ شرگداراں بازساڑاکرتگ۔
کولرجء انگریزی شرگداریءِ راجدپترء شعرءُ لچہ ءِ ردء ھما لیکہ سازی کرتگ کہ آئیءِ نشان ءُ چیدگ مرچی ھم شرگداریءِ تہء گندگ بنت۔یکے وھمیش اِنت۔کہ ارسطوء پدآدومی شرگداراِنت کہ آئیء تہرءُ زبان ءِ بُن ءُ بنھشت ء را گیشینگ ءِ جہد کرتگ۔ہرکجانوکیں شرگدارکہ لیکہی رنگ ء تھراں چارگ ءُ گیشینگ ءِ جھدء بکنت،آھانی لوٹاں دیم ء آرگ ءِ جہدء بکنت کولرج ءِ مسال ءُ دروراودء لازم گون بنت۔

میتھوآرنلڈءِ شرگداری لیکہ
	
	میتھوآرنلڈ ءِ شعرءُ شرگداریءِ لیکہانی پژدرء نوک سائنس ءِ سرکشگّ ءُ دیم ء آھگ ھواراِنت۔روایرنندء شرگداری ءِ پژدرء شہزانتی(فلسفہ)ءُ سائنس یک نہ یک وڑے ء گون ءُ ھواراِنت،بلکیں نیکراہ ء ھم بازیں لیکہ ءُ دبستان دیم ء آورتگ۔ میتھوآرنلڈءِ اے گپّ کہ ’’لبزانک زندءِ آدینک ‘‘اِنت ھمنچونامداربوتگ کہ سرجمیں لبزانک ءِ بارہ ء آئیءِ ایندگہ گپّ چیرترّاِتگ ءُ اندیم بوتگ انت۔’’لبزانک زندءِ آدینک اِنت‘‘ گپّء بازیں شرگدارءُ زانندگاں ایوک زندءِ لس راستیءِ درانگازی ءِ معناء زرتگ ات۔ اے درجنگ ءُ شوھازگ ءِ جھدنہ کرتگ ات کہ اے گپّ ءِ پژدرءُ راستی چی اِنت۔ میتھوآرنلڈءِ اے گشتن ءِ پژدرء یکے لبزانک ءِ ارزشت ءُ مزنی ءِ گپّ مان اِنت۔دومی ھمیش اِنت کہ سائنس ءِ دیمروی ء نیکراہ وت ء ھچ رنگ ء داشت نہ کنت،ایوک لبزانک آئیءِ دیم ء داشت کنت۔آرنلڈزانگ ء ات کہ سائنسی دیمروی ء چہ جسدی زندمان (مادی زندگی)دیمروی لازم کنت بلے انسانءِ بوھیری ءُ آریپی رھبندءُ ربیدگ ء چہ بیت۔ھمے ھاترا آئیءِ شرگداریءِ تہء ربیدگ(کلچر)ءُ نیکراہ ءِ ھم بہرے ءُ تہرے گندگ ء کیت۔
میتھوآرنلڈءِ دیم ء نوک مشینی دور بندات بوتگ ات۔آئی ءِ ترس ھمے بوتگ کہ مشینی ربیدگ انسان ء چہ ربیدگ ءِ بوھیری ء پُشت چگل دنت پرچاکہ سائنسی دیمروی اولسرء نیکراہ ء ہلاس کنت،دومی آئی ء مردم گری ء چہ زبہرکنت،پمیشکاآئیء گشگ کپتگ کہ ربیدگ ءُ مردم گری ءِ کارء ایوک لبزانک کرت کنت۔میتھوآرنلڈ تچکء راستی ءِ بیان ءُ درانگازی ء’’ زندءِ آدینک‘‘سرپد بوگ ء نہ اِنت بلکیں آئیءِ گشگ ھمے بوتگ کہ لبزانک پہ انسان ء زندگوازینگ ءِ ھاترا ربیدگ پیداک بکنت،ھمے لبزانک ءِ منّت ء نیکراہ ھم زندگ بوت کنت۔
روایرنندءِ ہر شاعرءُ شرگدارے ءِ پژدرء سیاسی،چاگردی،شہزانتیءُ ربیدگی گپّ ءُ ھالے لازم بیت،چہ ھمے جاورانی پژدرء آئیءِ لبزانکی ءُ شرگداری لیکہ دیم ء کاینت۔میتھوآرنلڈ ءِ دیم ء نیکراھ ءِ ہلاس بوگ بندرء انسان ءِ گران ءُ سنگینی ءِ ہلاس بوگ اِنت۔پرچاکہ آئیءِ گورانیکراھ ایوک نیکراھی نہ بوتگ بلکیں انسان ءِ یک رھبندے ءِ پدء زندگوازینگءِ لیکہ بوتگ عبرانیت ءُ یونانیت ءِ رھبندآئی ءِ گورانیکراھی لیکہ بوتگ انت۔
اے لوٹ ء لبزانک پیلہ کنت۔انسان ء گران ءُ سنگین کنگ ءِ ھاترا نوکیں بُنگپّ ءُ سرھال ھژدری بنت داں مھلوک ءِ تہ ء ربیدگی زندمانے بندات بہ بیت۔میتھوآرنلڈ ءِ بازیں گپّ ءُ لیکہے ء ردیں رنگے ء گیشّ ءُ گیوارکنگ بوتگ۔بازء آئیء ربیدگی شرگدارگشتگ ءُ بازء نیکراھ ءِ زندگ دارگ ء لبزانک ء چہ کارگرگ ءِ سکیندھ گوشتگ۔اے درائیں گپاں ابیدھم باز شرگدارآئیء’’نوکیں شرگداری‘‘(نیوامریکن کریٹی سسزم)ءِ لیکہانی ھواریں شرگدارے ھم سرپد بیت۔ناصرعباس نیر’’نوکیں شرگداری‘‘ءِ سرء،گپّ جنان ء میتھو آرنلڈ ءِ گپ ء چودیم ء کاریت۔
میتھوآرنلڈکے قول’’ادب تنقیدحیات ہے‘‘کے غیرمعمولی چرچے میں اسکی تنقیدی فکرکے زیادہ اہم عناصر دب گئے ہیں۔آرنلڈ ادب اور شاعری کوانسانی کلچرکی عظیم قدروقیمت کی حامل سرگرمی قراردیتاہے۔وہ مذہب کو فرضی حقائق کا شکاراورفلسفے کو علت و معلول،مطلق وغیرمطلق کے استدلال کی آرائش میں مگن خیال کرتاہے اورسائنس کو شاعری کے بغیر نامکمل کہتاہے‘‘(۴۵)	 
میتھو آرنلڈ ءِ گپّ ھچ رنگء ’’نوکیں شرگداری‘‘ء گوں سیادی نہ کن انت پرچاکہ ’’نوکیں تنقید‘‘چاگردی شرگداریءِ بگیرء دیم ء اتکگ،ءُ اودء چہر،شبین،گوناپ سازی ء راچارگ بیت، نبشتہ کارءُ شاعرءِ جندء ھچ رنگیں ارزشت دیگ نہ بیت۔البت چو گشگ بیت کنت کہ سائنس ء چہ زیات آئی ء شاعری ء ارزشت داتگ ،نوکیں شرگداری ھم راسبندگری ءُ سائنسء چہ گیش شاعری ء ارزشت دنت۔دومی ہررنگیں زانش ء گوں شرگداری ءِ سیالیء مھکم کنگ ءِ جہدکرتگ،آئیء ’’نوکیں شرگداری‘‘ءِ ھاترا راھ ءِ تچک کنگ ء آئیءِ شرگداریءِ اسرگون بوتگ، ھمے ھاتراپمیشکاآئیءِ نام ’’نوکیں شرگداری‘‘ءِ راجدپترءِ تچک کنگ ء گرگ بیت۔
آرنلڈ ءِ دورء سائنس ءِ سرکشگ ء گوں انچیں پدریچے پیداک بوگ ء ات کہ آھاں بیدے جسدی زندء دگہ ھچ چیزے درکارنہ ات۔پمیشکاآئیء گشگ کپت کہ لبزانک چوکہ ھیال ء گوں کارگپت،ءُ اے ھیال ھمنچوتوانابیت کہ سائنس اودء ھچ وڑء رست نہ کنت۔
میتھوآرنلڈ شاعری ءِ مِنّت ء ربیدگے،زندرھبندے دیم ء آرگ لوٹیت داں انسان گران ءُ سنگینیء چہ مہ سدیت۔شرگداریءِ تہء آئیءِ شاعریء چارگ ءُ چکاسگ ءِ رنگ’’دیم پہ دیمی‘‘اِنت۔آئیء شاعری ء سئے زات ءُ تبءِ تہ ء بہرءُ ونڈکرتگ۔
میتھوآرنلڈکلاسیک شاعری ءِ منّوگرے بوتگ۔کلاسیک شاعری ءِ منوگرشررنگی ءُ زیبائی ءِ بدل ء بنگپّ ءُ سرھال ء ارزشت دینت۔ہومرءُ دانتے،گوئٹے ءِ دوست دارگ ءِ تہ ء بنگپّ ءُ لیکہ ءِ بہر گون اِنت کہ چریشی وانوک زانندگ ءُ سرپدیں مردمے بیت،دومی ھمے کہ بنگپّ کوھنیں زندمان ءُ ربیدگ ءِ سرھالاں زندگ دارگءِ جھدء کنت۔میتھوآرنلڈ ءِ شاعری ءِ بارہ ء لیکہ ھم ھمے بوتگ۔
شاعری ءِ چکاسگ ءِ وھدء آئیءِ دیم ء اولی چیزبنگپّ اِنت بلے اے بنگپّ ءِ سیالی گوں راجدپترءُ ربیدگاں گوں بہ بیت۔کمے باز آدرشانداب ءُ دریاب ء ھم ارزشت دنت بلے آئی ءِ گیشتریں زورھمیش اِنت کہ شاعرھمارنگیں گچینی سرھالانی سرء شعربگوشنت کہ چریشی وانوک ءِ تہء گران ءُ سنگینی،زانت ءُ ربیدگ پیداک بہ بیت۔
میتھوآرنلڈ ءِ شرگداری ءِ تہء بنگپ ھما رنگینے بیت درشانداب ھم ھمارنگ ء بہ بیت۔بندرء لانجانئس ءِ گپّ اِنت۔ءُ آئیءِ بنگپ ءِ سرء زوردیگ ءِ گپّ ء سہیل احمد خان رنیالڈزءِ گپّ گوشیت۔
’’درشانداب ءِ ھاتراآرنلڈگوشیت بنگپ ھژدری اِنت، گوشنت اے لیکہ رینالڈزء چہ زرتگ ئے بلے اشی ءِ تہء لانجانئس ءِ ’’سبلائم‘‘ءِ رنگ ھم گون اِنت۔آرنلڈءِ ھیال ء شریں درشاندابے(عظیم اسلوب)ھماوھدی ودی بیت، وھدے نیکیں ارواھے شعری داد ء چہ سیرءُ ازگاربہ بیت‘‘(۵۱) 	 
چوو سرجمیں شرگداری ءِ تہء بیتگ ءُ پیداک اِنت ،چوکہ شرگداری زانت ءُ زانشے،یک ءُ دومیگ ءِ گپّ ءُ لیکہاں چہ باز شرگداراسرمند ھم بنت۔چریشی ابید ھم انگریزی شرگداریءِ راجدپترء میتھوآرنلڈ ءِ گوشتگیں گپانی مرچی ھم ارزشت کم نہ بوتگ۔شرگدارآئی ءِ نزّ ء یک وانندگے،مردمے بیت،چورھشونے ءِ پیم ء زانت ءُ پگر،مالوم داری ءِ شنگ ءُ تالانی ءِ کارء بکنت،ربیدگی لبزانک ءِ ھاترا گچینی زانت ءُ زانش دیم ء بیاریت ءُ وتی وانوک ء سرپدی بدنت۔
اے گپّ راست اِنت کہ آئیء شرگداریء ایوک شعر،شہ زانتی،ازمی لوٹ ءُ گزراں چہ دیم ء برتگ،زانت ءُ زانش ءِ ایندگہ بھرھم ھوارگیتکگ انت۔چوکنگ ء چہ اسل ء آئی ء ساچشت ءِ بستارءِ گیشینگ ء چہ زیات زانت ءُ زانش ءِ شوھازبوتگ۔شرگداریءِ اولی کارھمے بیت کہ ساچشتے ءِ چیریں شریاں دیم ء بیاریت نہ کہ آئی ء چہ دگہ زانت ءُ زانشے شوھازبکنت۔
میتھوآرنلڈءِ اے گپّ مرچی ھم ارزشت داریت کہ لبزانک انسان ء گران ءُ سنگین کنت،زند آدینک ءِ آئی ءِ معنا ہرچی نبشتہ کارگندیت درانگازگ نہ اِنت بلکیں انسان ء پہ انچیں ربیدگی زندے سازگی اِنت کہ اودء آبوھیرءُ آریپی ء گوں،رھبندے ء گوں زندگ بہ بیت۔








ٹی ایس ایلیٹ ءِ شرگداری لیکہ

	چندیں انچیں ھم شرگداربنت کہ آھانی پگرءُ لیکہ ایوک آھانی وتی لبزانک ءِ ھاترا نہ بنت،بلکیں آھانی پگرءُ لیکہاں چہ ایندگہ زبان ءُ لبزانک ھم جوانی کچ ءُ کیلوکنگ بنت۔روایرنندی شرگداریءِ بازیں شرگداری مسال ءُ دروربلوچی لبزانک ء دیگ ءُ دیم ء آرگ بوتگ انت۔بلے ٹی ایس ایلیٹ اولی شرگدارانت کہ سہ ماہی دردگوادر(مارچ تامئی2002)ء آئیءِ نام ء چندیں تاکدیم(گوشہ)ایرکرتگ ات۔ءُ اے آرداد ء آئیءِ نامداریں لچہ’’ویسٹ لینڈ‘‘،’’جے ایلفرڑپروفراک ءِ مہرءِ سوت‘‘رجانک ھم کرتگ انت۔
ھمے تاکء آئیءِ نامداریں نبشتانک’’شاعری ءِ اگدھ داری ‘‘،’’نگدءِ سیمسر‘‘ھم رجانک کنگ بوتگنت۔ٹی ایس ایلیٹ ءِ ھمے رجانک کرتگیں شرگداریءُ لچہاں اے آرداد ء کتابی دروشمے(2016بلوچی اکیڈمی)داتگ ءُ’’ٹی ایس ایلیٹ ،شعرءُ نبشتانک‘‘ءِ نامء چاپ ءُ شنگ کنائینتگ۔
میتھوآرنلڈ،کولرجءِ چندیں مسال ءُ درّورلازم دیم ء اتکگ بلے ایلیٹ ءِ اسربلوچی لبزانک ءِ زیک ءُ مرچیگیں شرگداری ہردوھیں زمانگ ءِ تہء گند گ بنت۔
بلوچی لبزانک ء آئیءِ نام نوک نہ اِنت۔کریم دشتی،صبادشتیاری،غنی پرواز ءُ نوکیں پدریچ ءِ گوراایلیٹ ءِ پہ شرگداریءُ شعرء گوشتگیں بازیں سرشون ءُ مسال دست کپیت۔
’’عطاشادءِ وانوک اے زنگ ء جن انت کہ آئیءِ شعراں کس سرپدنہ بیت، باز گران انت آوانی معنا،اشی ءِ پسّوء ٹی ایس ایلیٹ چوش دنت کہ ’’آشاعری ء کہ چوناھیں مردم سرپدبہ بیت آشاعری یے نہ اِنت آگپّ نوک نہ اِنت‘‘(۵۳)	 
ھمے رنگ ء صبادشتیاری آئی ءِ شرگداری لیکہ ءِ گپّ ء چودیم ء کاریت۔
بلوچی شرگداریءِ تہء اے ایوک چندیں مسال اِتنت،چدءُ گیش پولکاری بہ بیت ہرکجاکہ شعر،شرگدار،شریں شاعراشانی سرء نویسگ بوتگ اودء ایلیٹ ءِ مسال ءُ درورلازم دیم ء آرگ بوتگنت۔
جمیل جالبی ء ’’ایلیٹ کے مضامین ‘‘ءِ تہ ء نبشتگ’’ایلیٹ اے ھاترا بیستمی کرن ءِ مستریں شرگداراِنت کہ آئی ء گوستگیں چلّیں سالانی تہء شھدربرجاہ ءِ سوجکارءُ نودربراں بگرزانتکار،شاعروندکارانی ہررنگیں کٹم ء وتی نیمگ ء دلگوش کرتگ،ءُ مرچی ایلیٹ شھدربرجاہ ءُ مزن شھدربرجاھاں ھمے رنگ ء وانینگ بیت گوشے رپتگیں شاعرءُ شرگدارے ءِ مزنی ءِ آسرایش اِنت کہ آوتی زندء کسّہ ءُ داستانے بہ بیت‘‘(۵۵)
ایلیٹ انگریزی لبزانک ءِ تہ ء نہ ایوک بلکیں روایرنندی شرگداریءِ راجدپترء ھما مردم اِنت کہ یکیں وھدء مزنیں شاعرءُ مزنیں شرگدارے ءِ بستارء منّگ بوتگ،ایندگرانی گورا یا و شاعرمزن بوتگنت گڈاآھانی شرگداریءِ اینچکیں ارزشتے نہ بوتگ یاشرگدارمزن بوتگنت۔ آھانی شعری بالاد اے کساس ءِ نہ بوتگ کہ ٹی ایس ایلیٹ ئیگ اِنت۔ایلیٹ مہرانکی دورء پد ءِ ھماشرگداراِنت کہ ساچشت ء ھدائی دادے سرپدنہ بوتگ بلکیں آئیء ھمے گشتگ کہ سسّاساچ یک سمائی جہدے،بازیں واری ءُ دلسیائی،وانگّ ءُ پولکاری ء رندنی جوانیں چیزگشگ بیت کنت۔
انچوکہ ساچشت ءِ بارہ ء آئیءِ لیکہ سمائی جہداِنت۔ھمے رنگ ء شرگداری ءِ بارہ ء ھم تاثراتی ءِ منّوگرنہ بوتگ بلکیں شرگداریءِ بُنکّی اگدھ ھمے بوتگ کہ ساچشت ڈنی ھساب(معروضی) ھساب ء چارگ بہ بیت۔
ایلیٹ ءِ چرے گپّ ء چہ اے گپّ دیم ء کیت کہ آشاعرءِ بدلء شاعری ءِ سراتران کنگ لوٹیت۔آئیءِ گوراشاعرءِ چاگردی زندمان،سیاسی جاور،آئیءِ جندی خاندان ءِ بدل ء باید آئیءِ ساچشت ء دیم ء ایرکنگ ءُ گپّ جنگ بہ بیت۔پرچاکہ اگاں شرگداری شاعرءِ زندجاورال،سیاسی ءُ چاگردی جاورانی دیمء بکنت ءُ گپّ بہ جنت گڈاشاعرءِ ازم ءُ ھنرنیام ء پشت کپیت۔بلکیں ایلیٹ ء نبشتگ ھم کہ لچہ ءِ اسرچونیں کپنت یااشی ءِ تہ ء چے گُشگ ءُ درانگازگ بوتگ،اشانی چارگ شرگداریءِ کارنہ اِنت۔
ایلیٹ ءِ اِے رنگیں گپاں کہ اشانی تہ ء نبشتہ کارء چہ زیات نبشتگ ءِ ارزشت اِنت’’نوکیں شرگداری‘‘ءِ لوٹانی تہ ء ھوارکنگ بوت انت۔گوشنت ھم کہ ’’نوکیں شرگداری‘‘ءِ رھبندے ءِ گرگ ءِ تہء ایلیٹ ءِ ھمے لوٹاں رندء مزنیں ارزشتے دیگ بوت۔پرچاکہ’’نوکیں شرگداری‘‘ء چہ پیش ساچشت ء چاگردی شرگداری ءِ پدء چارگ بوتگ۔اودء ساچشت ءِ اندرءُ ازمی پہنات ءِ بدل ء ساچشتکارءِ زندمان،چاگردی جاورچارگ بوتگنت۔چاگردی شرگداریءِ،’’نوکیں شرگداری‘‘ءِ تہ ء ھچ ونڈءُ بہرگون نیست۔پرچاکہ نوکیں شرگداری اولسرء ھمیشی ء چاریت کہ لچہّ لچہے، لچہی لوٹ ءُ شعری لوٹ اِش پوراکرتگ انت کہ ناں،اگاں رندء چہ آئیء زندءِ ایندگہ لوٹ چارگ بنت،دگہ گپّے، بلے شعرءِ اولی شرت ھمیش اِنت کہ چہر،شبین،گوناپ سازی،اِے رنگیں ھنراُودء چنچوھست۔
مرچی’’نوکیں شرگداری‘‘ءِ راجدپترءِ کہ گپّ بیت ایلیٹ ءِ لیکہانی مزنیں بہرے گندگ ء کیت۔شرگداری شعرءِ سرء بیت شاعرءِ سرء اِناں۔اے گپّ ءِ پژدرء ایلیٹ ءِ نبشتانک’’یکتاھیں بودشت‘‘ءُ لبزانکی ربیّتءِ لیکہ مان اِنت۔ایلیٹ شاعری ء شاعرءِ جندی جوزھانی درشان سرپدنہ بیت۔آئیءِ اے گپّ ءِ سرابازنویسگ بوتگ۔دومی آئی ءِ اے گپّ کہ ہرمزنیں شاعرے ءِ مزنی ءُ جوانی ءِ بھرھما انت کہ چہ آئیءِ ربیّت ء پیداک انت۔
ایلیٹ شاعرانہ عمل کے تجزیے میں ایک دوئی دریافت کرتاہے۔وہ شاعرکی شخصیت(جومحسوس کرتی ہے) اور شاعر کے زہن(جوجزبات کوموادبناکرانہیں نئے امتزاجی رشتوں میں متحدکرتا۔یعنی تخلیق کرتاہے)میں فرق قائم کرتاہے۔اسکے نزدیک شاعرکازہن ہر چندشخصی تجربات و محسوسات پر غور و فکر کرسکتاہے(یعنی شخصیت سے وابستہ رہ سکتاہے)مگرجامع تخلیق کاروہی ہوگاجس میں وہ شخصیت جودکھ اُٹھاتی ہے اور وہ زہن جوتخلیق کرتاہے،الگ الگ ہوں گے۔اسکی نظرمیں شاعری شخصی جزبات کی متحمل نہیں۔آرٹ کے جذبات غیر شخصی ہوتے ہیں‘‘(۶۰)	 
ایلیٹ جوزھ ءِ بستارء چہ لبزانک ء کشّگ ء نہ اِنت بلکیں آئیء گوست ءِ راجدپترءِ بہرے سرپد بوگ ء اِنت،ساچشت ءِ تہء ہرچی کہ گشگ بیت لازم نہ اِنت شاعرءِ سرء گوستگ بلکیں اے چدءُ ساری لبزانک ءِ ربیّتءِ تہ ء ھستءُ پیداک اِنت۔پداآئیءِ نزء اے لبزانکی ربّیت ایوک انگریزی لبزانک ء چہ پیداک نہ اِنت بلکیں سرجمیں لبزانک ءِ ربیت اِنت۔
اے ربّیت لبزانک ءِ راجدپترءِ زانت ءُ سمااِنت
’’شرگداری شعرءِ سراکنگ بیت‘‘ایلیٹ ءِ معناوت ء اِے رنگ ء دراکنت کہ لبزانک ء یک ربیتے بیت۔ ادء مہرءُ عشق،ایندگہ زاتی جیڑھ ایوک شاعرءِ نہ بنت بلکیں سرجمیں لبزانک ءِ ربیت ء چہ پیداک انت۔ربیت ایلیٹ ءِ گورارپتگیں ربیدگ ءِ یک زانت ءُ سمائے،رِدءُ بندے،رھبندے ءِ نام اِنت۔اِشی ء راچوھم چارگ بیت کنت کہ زیکیں ربیت ءِ بازیں چیزے مرچی ھم ھمارنگ ء درابیت بلے شاعرءِ کمال ھمیش بیت پداآئیء ھماوڑء مہ گوشیت بلکیں نوک گشگ ءِ جہدء بکنت ھمے آئیءِ یکتائی(انفرادیت)اِنت۔
ٹی ایس ایلیٹ ءِ ربیّت ءِ جُست ء ہرشرگدارے ء وتی ھساب ء گیشّ ءُ گیوار کنگ ءِ جھدکرتگ ۔بازیں شرگدارےء’’ربیت ءِ زانت‘‘ء راآئی ءِ، نامداریں تب زانتکار سی جی ژونگ ءِ ’’مچی نزانشت‘‘(اجتماعی لاشعور)ء گوں برتگ ءُ نزیک کرتگ۔بندرء ایلیٹ ءِ دورء سُبکیں مہرانکی شاعری ء چہ زانندگیں تبک بیزارات۔ایلیٹ اولی مردم ات کہ شاعری ء گوں زانتکاری ء بندوک کنگ ءِ جھدکرتگ۔وتی پگرء گوں کلاسیک ء ھمگرنچ کرت ءُ مہرانکی شاعری ءِ اے لیکہ کہ ’’شاعری زات ءِ درشان اِنت‘‘ردکنگ ءِ ھاترا’’شاعری زات ء چہ جہیگ‘‘ءِ اوگام دیم ء آورت۔راجدپتری زانت بندرء آئیءِ گوراکلاسیکل شاعری ءِ ربیّت ءُ زانت اِنت کہ سرجمیں زندربیدگے ء گوں بندوک اِنت۔اشی ءِ معنااے ھم نہ اِنت کہ شاعرءِ یکتاھی ءِ منّوک نہ اِنت۔بلکیں ربیّتی زانت آئیءِ گورانکان ءِ ارزشت ء داریت،بلے بیان ءُ درانگازی شاعرءِ یکتائی اِنت۔
ایلیٹ ءِ شاعرءُ شعرءِ بارہ ء گوشتگیں گپانی تہء ربیّت ءِ گپّ لازم ءُ ھژدری اِنت۔بلے درشان ءُ درانگازی ءِ رِدء زبان نوک کارمرزکنگ ءِ سراھم آئیء باز زورپرداتگ۔
آوتی نبشتانک ’’شاعریءِ چاگردی ءِ اگدھ‘‘ءِ تہء کوھنیں ھما شاعرکہ نیکراھ ءِ تبلیگ ءِ ھاترا شعرنبشتگ، بازء زمین ءُ ڈگارءِ کشت ءُ کشاری ءِ سوج داتگ،آھانی بارہ ء ھمے گوشیت کہ نی آدورء لڈّاِتگ نی ردانک ءِ سرکشگ ء گوں ہرزانتے ءِ وتی تہرے جوڑبوتگ نی شاعری ءِ کارایش نہ اِنت کہ ایندگہ زانتانی تبلیگ ءِ اگدھ ء ماں کوپگاں بزیریت،ھمے نبشتانک ءِ تہء شاعری ءِ نوکیں اگدھ چے بوگ لوٹیت وتی گپّ ء چودیم ء کاریت
ایلیٹ ءِ گوراشاعری ءِ لذت ءُ وشی نوکیں تجربت ء گوں بندوک اِنت۔ھما تجربت کہ دراھ چریشی آشنا ا نت بلے آھانی گورااشی ءِ درانگازی ء لبز نیست۔دومی ایلیٹ ءِ گوراشاعری ءِ لزت ءُ وشی ھما راج ء گوں بندوک اِنت کہ آئیءِ زبان ء شاعری ھست۔ادء آئیءِ گشگ ایش اِنت کہ شاعری ءِ تہء راجی ءُ ربیدگی رنگ مان بیت،ھمے آراج ءِ وشی ءُ لزت اِنت پرچاکہ دگہ زبانے ءِ شاعری بگندے پہ آئیء چوشیں وشی یے میاریت پرچاکہ وشی زبان ءِ کارمرزءُ ھماربیدگ کہ اے لبزانی پژدرء زانت ءُ سرپداِنت،ھمایاں لزت ءُ وشی دنت۔
ایلیٹ گشگ ھمے لوٹیت کہ ھیال کہ لزت دنت یک راجے ءِ ربیدگی مارشتاں گوں بندوک بیت۔یک شاعری یے کہ وانوک آئیءِ ربیدگ ء چہ آشنا اِنت آلزت اِے ھاترا گپت نہ کنت کہ اے مارشت ءُ جوزھ آئی ءِ ربیدگی نہ انت۔اگاں یک راجے ء درآمدیں زبانے وانینگ بہ بیت ھم بلے آئی ءِ سرپد بوگ یا آئیءِ ساچشتانی زانگ داں ھماوھدء گران اِنت کہ آزبان ءِ مارشت ءُ جوزھاں کسے مہ زانت ءُ سرپدمہ بیت۔
ایلیٹ شاعری ء راجی وشی ءُ سپتے سرپدبیتگ۔ادء چہ اے گپّ ھم دیم ء اتک کنت کہ ہرشاعری ءِ وتی چندیں رسم ءُ ربیتّ بنت دانکہ آوتی شاعری ءِ رسم ءُ ربیتاں سرپدنہ بیت آچہ شاعری ء وشی ءُ لزت زرت نہ کنت۔ایلیٹ ءِ گوراشاعری یک راجے ءِ زبان ء زندگ ءُ توانا،پرُگنج کنگ ءِ نام اِنت،مزنیں شاعرءِ اگدھ ھم ھمیش اِنت کہ نوکیں مارشت ءُ جوزہ،جوڑشت ءُ گالبندوتی زبان ء بدنت داں مارگ ءُ جیڑگ ءِ نوکیں راہ ءُ درپچ بہ بنت۔
ایلیٹ مزنیں شاعرآئیء سرپدنہ بیت کہ آئی ءِ منوّک بازانت بلکیں مزنیں شاعرھمااِنت ہردورے ء آئیءِ چندیں لوٹوک لازم بہ بیت۔
ایلیٹ ءِ شاعرءِ بارہ ء ھمے گپّ دیم ء کاینت کہ شاعری ء ِ زبان نوک بہ بیت،نوک کارمرزکنگ بہ بیت، کوھنیں ھما کہ آئیء وتی درشان ءِ بودشت ہلاس کرتگ کارمرزکنگ مہ بیت،آئیءِ کارمرزکنگ ءِ رپک بدل کنگ لوٹیت داں نوکیں دورءِ درشانی ءِ رِدء سوب مندیں وڑے ء کاربدنت۔مزنیں شاعر ایلیٹ ھمائی ء گوشیت کہ آئیءِ ازمی پہنات زمانگ ءِ گوزگ ء گوں مدان مدان ء دراءُ سہرابنت۔
ٹی ایس ایلیٹ ءِ شرگداریءِ لیکہ ءُ گپانی تاجگی ہلاس نہ بوتگ۔پمیشکاکہ آئیء ھم بندرء لیکہ سازی کنگ ءِ جہدکرتگ ءُ راسبندی گری(منطق)ھساب ء لبزانک ءِ ردء زبان،ربّیت ،مزنی ءُ ارزشت ،اشاں گیشینگ ءِ جہدکرتگ۔ھمے ھاترااینچووھدگوزگ ء پدھم آئیءِ رنگءُ اسرشرگداریءِ تہ ء گندگ بنت۔
بندرء مزنین شرگدارآنہ اِ نت کہ دراھ آئیءِ پگرءُ لیکہانی سرء تپاک بکن انت۔پرچاکہ آنوکیں لیکہ ءُ گپانی سرء ایرادلازم گرگ بیت۔انچوکہ ایلیٹ ء گوشتگ ات کہ مزنیں شاعری ءِ منّوگر مزنیں ھسابےء اِے ھاترا نہ بنت کہ آچندیں انچیں چیزدیم ء آرگ ء اِنت کہ چدءُ پیسرآئیءِ راج ءِ وانوک اے رِدء آشنانہ بوتگ انت۔
ایلیٹ شرگداریءِ سراھمنچوکہ ایراد گرگ بوتگ،ھمنچوگلائگ ءُ ساڑاگ ھم بوتگ۔
ایلیٹ ءِ شرگداریءِ اے مزنی کہ آہرساچشت ء لبزانکی کیلوانی پدء چارگ ءِ سکین ء دنت۔ ھمارھبنداِنت کہ چریشی ھچ رنگیں لیکہی ،پارٹی رنگ،دگہ سیاسی جوپہ ءُ تماھے گندگ نہ بیت۔ ھمے لبزانکی کیلوءِ پدء دوشاعرءِ نیام ء کشکے ءِ رندگء،بستارءِ گیشینگ ء شرگداریءِ شرتریں اگدھ گشگ ءُ زانگ بیت۔











سرشون
References

۱۔اشرفی،وہاب،قدیم مغربی تنقید،یورپ اکیڈمی اسلام آباد،2012،ت،70
۲۔ھمیش، ت،72
۳۔ھمیش، ت،72
۴۔جمیل،جالبی ،ڈاکٹر،ارسطوسے ایلیٹ تک،نیشنل بک فاونڈیشن اسلام آباد ، ساتواں ایڈیشن، 2013،ت،30
۵۔اشرفی،وہاب،قدیم مغربی تنقید،ت،75
۶۔ھمیش، ت،75
۷۔ھمیش، ت،77
۸۔ھمیش، ت، 77
۹۔فاروقی،شمس الرحمن،لفظ اورمعنی،شہرزاد،کراچی،دوسراایڈیشن،2009،ت،98
۱۰۔جمیل،جالبی ،ڈاکٹر،ارسطوسے ایلیٹ تک،ت،150
۱۱۔اشرفی،وہاب،قدیم مغربی تنقید،ت،80
۱۲۔ھمیش، ت،90
۱۳۔جمیل،جالبی ،ڈاکٹر،ارسطوسے ایلیٹ تک،ت،33
۱۴۔اشرفی،وہاب،قدیم مغربی تنقید،ت،90
۱۵۔ھمیش،ت،90
۱۶۔جمیل،جالبی ،ڈاکٹر،ارسطوسے ایلیٹ تک،ت،33
۱۷۔ھمیش ،ت،34
۱۸۔اشرفی،وہاب،قدیم مغربی تنقید،ت،96تا97
۱۹۔وزیر،آغا،ڈاکٹر،تنقیداورجدیداُردوتنقید،انجمن ترقی اردو‘پاکستان کراچی، 1989، ت،27تا28
۲۰۔جمیل،جالبی ،ڈاکٹر،ارسطوسے ایلیٹ تک،ت،160
۲۱۔ھمیش ،ت،179تا180
۲۲۔ھمیش،ت،180
۲۳۔اشرفی،وہاب،قدیم مغربی تنقید،ت،97
۲۴۔ھمیش، ت،97
۲۵۔وزیر،آغا،ڈاکٹر،تنقیداورجدیداُردوتنقید،ت،35
۲۶۔جمیل،جالبی ،ڈاکٹر،ارسطوسے ایلیٹ تک،نیشنل،ت،305
۲۷۔ھمیش، ت،304
۲۸۔ھمیش، ت،305
۲۹۔احمدخان،سہیل،مجموعہ سہیل احمد خان،سنگ میل لاہور،2009،ت،444
۳۰۔فاروقی،شمس الرحمن،لفظ اورمعنی،شہرزاد، کراچی،دوسراایڈیشن، 2009، ت، 29 
۳۱۔احمدخان،سہیل،مجموعہ سہیل احمد خان،ت،443تا444
۳۲۔عبداللہ،سید،ڈاکٹر،اشارات تنقید،مقتدرہ قومی زبان اسلام آباد، 1993، ت،87تا88
۳۳۔فاروقی،شمس الرحمن،لفظ اورمعنی،شہرزاد،کراچی،دوسراایڈیشن،2009،ت، 88
۳۴۔ھمیش، ت، 102
۳۵۔ھمیش ،ت،102
۳۶۔حسین،محمدہاری،مغربی شعریات،مجلس ترقی اُردولاہور،1968،ت،18
۳۷۔احمدخان،سہیل،مجموعہ سہیل احمد خان،ت،447
۳۸۔فاروقی،شمس الرحمن،صورت ومعنی سخن،اوکسفرڈیونیورسٹی پریس کراچی، 2011 ت،2
۳۹۔جمیل،جالبی ،ڈاکٹر،ارسطوسے ایلیٹ تک،ت،61
۴۰۔احمدخان،سہیل،مجموعہ سہیل احمد خان،ت،443
۴۱۔ھمیش، ت،443
۴۲۔ھمیش، ت،450
۴۳۔ھمیش، ت،452
۴۴۔ھمیش، ت،452
۴۵۔نیر،ناصر،عباس،جدیداورمابعدجدیدتنقید(مغربی اوراُردوتناظرمیں)انجمن ترقی اُردوپاکستان،2004،ت،38
۴۶۔ھمیش ،ت،38تا39
۴۷۔عبداللہ،سید،ڈاکٹر،اشارات تنقید،ت،99
۴۸۔جمیل،جالبی ،ڈاکٹر،ارسطوسے ایلیٹ تک،ت،68
۴۹۔ھمیش، ت،68
۵۰۔ھمیش، ت،69
۵۱۔احمدخان،سہیل،مجموعہ سہیل احمد خان،ت،454
۵۲۔جمیل،جالبی ،ڈاکٹر،ارسطوسے ایلیٹ تک،ت،69
۵۳۔داد،اے آر،ٹی ایس ایلیٹ(شعرءُ نبشتانک)بلوچی اکیڈمی کوئٹہ،2016، ت،7
۵۴۔ھمیش ،ت،7
۵۵۔جالبی ،جمیل،ڈاکٹر،ایلیٹ کے مضامین،رجانکار،سنگ میل لاہور1989 ت16
۵۶۔ھمیش، ت،17
۵۷۔وزیر،آغا،ڈاکٹر،تنقیداورجدیداُردوتنقید،انجمن ترقی اردو‘پاکستان کراچی 1989 ، ت،46
۵۸۔ھمیش، ت،46
۵۹۔ھمیش، ت،46
۶۰۔نیر،ناصر،عباس،جدیداورمابعدجدیدتنقید(مغربی اوراُردوتناظرمیں)،ت،41تا42
۶۱۔جالبی ،جمیل،ڈاکٹر،ایلیٹ کے مضامین،ت،30
۶۲۔نیر،ناصر،عباس،جدیداورمابعدجدیدتنقید(مغربی اوراُردوتناظرمیں)،ت،43
۶۳۔جالبی ،جمیل،ڈاکٹر،ایلیٹ کے مضامین،ت،83
۶۴۔ھمیش، ت،85
۶۵۔ھمیش، ت،89
۶۶۔احمدخان،سہیل،مجموعہ سہیل احمد خان،ت،456










چارمی در
بلوچی لبزانک ء شرگداری ءِ ربیّت

		4.1۔	کوھنیں شاعری ء شرگداری ءِ ربیّت
		4.2۔	جام درک ءِ شاعری ء شرگداری
		4.3۔	مست توکلی ءِ شاعری ء شرگداری
		4.4۔	ملاّفاضل ءِ شاعری ء شرگداری
		4.5۔	ملاّقاسم ءِ شاعری ء شرگداری
			سرشون




کوھنیں شاعری ء شرگداری ءِ ربیّت

	یک چاگردے ء کہ شعرگشگ بندات بوتگ، اودء شرگداری ءِ چندیں لوٹ ءُ گزرھم لازم بوتگنت۔پرچاکہ داں اے لیکہ پکّاءُ تچک مہ بیت کہ شعرچی یے،چون گوشگ بیت ،شعرنبشتہ بیت نہ کنت۔ہر شاعروتی ھساب ء یک شرگدارے ھم ھست،اِے رنگیں کسانیں لیکہے لازم آئی ءِ گورابوتگ کہ اِشی ء من نبیسگ ء یاں اے شعرئے،ساچشتے یادگہ چیزے۔
یک زندمانے کہ بیت، چاگردے بیت۔آچاگردء یک ربیتے ھم بیت۔ اے ربیت چے کساس ء شرگُشگ بیت یا،چنچوھراب گُشگ،اے رنگیں جست لازم یک چاگردے ءِ تہ ء بنت۔بلوچ و وتی ھمے رھبندانی سرء پہربندیت اودء کہ مرگءُ زندء ہرچیزء یک رھبندے بیت،اودء شعرءُ شاعری ء ھم یک رھبندے بیت،ھمے رھبندءِ پیلہ کنگ ء آجوان گوشیت ءُ پورانہ کنگ ء ھراب گوشیت۔چاکری دورء مردم گری،جنگ ءُ مِڑ،مہرءُ دوستی،میارجلیءُ باھوٹی یک رھبندے ءِ تہ ء گندگ ء کیت‘اِشانی نہ منّگ ءُ ڈالچارکنگ ء چہ دیم ءِ مردم ء بلوچ منّگ ءُ زانگ نہ بیت۔اودء سُبک ءُ ترپلیں شاعری ء چون ساڑائگ بیت۔اے دراھیں گپّ ھمے مسال ء دیم ء کارنت کہ اودء شعرءُ شاعریءِ،شرءُ ھرابیں شاعرءُ شاعری ءِ یک لیکہے چاگردءِ تہ ء لازم ھست بوتگ۔اگاں اِے وڑیں چیزے مہ بوتیں پرچابازشاعراں مزن گشگ بوت ءُ بازء مزنی ءِ کدیں ارزشتے دیگ نہ بوت۔بلوچ ءِ چاگردی شرگداری آئی ءِ ہردورءِ شاعری ءِ تہ ء درا،گندگ ء کیت،کارست ءُ نامانی یک ءُ دومیگ ءِ سراملنڈءُ چیواکنگ،توسیپ ءُ ساڑاکنگ ،آئیءِ اولی دورءِ شاعری ء مردم گری یک زنڈیں چیدگے ءِ پیم ء دیم ء کیت۔
اولی دورءِ شاعری ءِ تہء جنگ ءُ مہردومزنیں سرھال بوتگنت۔جنگی شعرءِ تہ ء بنگپ (مضمون) ءِ ارزشت گیشتربوتگ،اشکی شعرءِ تہ ء چہرءِ،پرچاکہ بلوچ مہرءُ جنس ءِ درانگازی ء سترءُ سرپوشی ءِ منّوک گندگ ء کیت۔ پمشکامہرانکی شعرگیشتر سرپوش انت بلے جنگی شعرءِ تہ ء پِہرءُ مِڈگ،تچک ء گشگ،مزنیں ھنرےءِ پیم ء دیم ء کیت،
چوش نہ اِنت کہ جنگی شعرءِ تہ ء زبان تچک ءُ سادگ کارمرزبوتگ بلکیں چہرءُ شبین،گوناپ سازی ءِ جوانیں رنگ ءُ داب ھم گندگء کاینت۔اے گپّ ھست کہ جنگی شعریک ءُ دومیگء راسُرینگ ءُ کُدینگ،باھندی کنگ ءِ لوٹ ءُ گزرانی بندوک بوتگ پداہر کٹم ءِ ہرمردم ءِ سرپدکنگ ءُ بیھاردیگ ءِ لوٹ ھم گون بوتگ انت۔ چمے ھاترا سرپوشی کم ءُ تچک ء رسانک بوگ ءِ لوٹ گیشترگندگء کاینت۔
پر بلوچی ءِ مِنگّءُ سڈّ ء
کدّاِت چہ نودبندگ اُبر گوستگ
چو نلی ء تو بینڈگ ء بستگ‘‘(۳)
بلے بالاچ ءِ نام ء جنگی شعرانی زبان بازسرپوش اِنت۔اے یک راجے ءِ بُنکی شعرءِ ازم(پوئٹکس )اِنت کہ اشکی شاعری ءِ تہ ء چہر ء ارزشت دنت،ءُ جنگی شعرءِ تہ ء مزنیں ارزشت ،بُنگپّ ءُ سرھال ئیگ اِنت۔اے پوئٹکس چہ آئی ءِ شاعری ءِ وانگ ء پدّرءُ سہرااِنت۔بلوچی جنگی شعرءِ تہ ء سرھال ءِ مزن بوگ ء مزنیں ارزشتے ھست،لس، انچاھیں کپتگیں سرھال ءُ بنگپّ ءِ بدل ء مزنیں بنگپ ءِ نمونگ چہ بالاچ ءِ شعراں درابیت۔
	بلوچی ء پوئٹکس(وتی شعری رھبندے)ھست کہ ہر راجے ءِ وتی بیت۔چہ کوھنیں شاعری ء جنگی ءُ اشکی شعرگشگ ءِ رپک ءُ ھنرجتاانت،آچاگردء چون شریں ءُ ھرابیں شعرءِ یک لیکہے نہ بوتگ؟اِے ھم چہ بلوچی شاعری ءِ زبانی ربیت ء زانگ بیت کہ اِشکی شاعری ء شے مریددیم ء بوتگ،ءُ جنگی شاعری ء بالاچ،اے دگہ شاعرانی نامدارنہ بوگ ء چہ ھمے زانگ بیت کہ بلوچانی زندمان ءُ چاگردء اے رنگیں تپاوتءِ،کسانءُ مزنی ءِ ربیّتے لازم بوتگ۔
’’اینزک ء ریحان ءِ حسن منتیت
نیمگ ء جو نگو بیاریت پہ میر ء
میر وتی ہلک ءِ بہتریں کاڑ اِنت
اِشتگ من بیبگرکہ بہ جنت شعرء
زیمراں لانگاہی بہ گردینیت‘‘(۴)
شعرکے بگوشیت ءُ اینزک ءُ شیرءِ کارء کے بکنت لس مسالے نہ اِنت،ایشی ءِ پژدرء زیکیں بلوچ ءِ زندمان ء شعرءُ شاعری ءِ کارء کے بکنت،جوانیں لیکہے دیم ء کیت۔
بیبگرءِ وتی جندءِ شعر
شیئراں ھما مرد گش انت
کہ وت موہری داوا گرنت(۵)
	واحد بزدارء شاعرءُ چاگردءِ عہدبستگی(کمٹمنٹ)ءِ پژدرء اے شعرء راگیشینگ ءِ جھدکرتگ۔چوکہ اے یک شعرے،ردانکے نہ اِنت شعرءِ بازمعنابیت کن انت۔اے شعرء شرگداری ءِ رِدء چارگ ءِ جہدے کنگ بہ بیت ،اولسرء تب زانتی(نفسیات) پگرءِ رنگے ادء درابیت، ھمے کہ شاعری ھماکنت یاشعراں ھما گوشیت کہ آئیءِ سرء گوستگ(شاعری تجربتانی درشان ءِ نام اِنت)بزاں شاعری اندری درشانے،وتی جندءِ درانگازگ ءِ نام اِنت۔دومی اے شعرء ھمازمانگ ءِ ھساب ء بلوچ چاگردءِ پژدرء چارگ ءُ چکاسگ بہ بیت،شاعری یک گوشتنے ،یک زبانے،(بزاں زبان داتگیں ،قول کرتگیں)ءِ معناء دیم ء کیت۔ شعربس دلوشّی ءِ چیزے نہ بیت بلکیں یک اگدھ ءُ بارے کہ شاعراِش وتی کوپگ ء زیریت،بزاں شاعری عہدبستگی(کمیٹیڈ)کردءُ زمہ واری یے۔ادء شاعرءُ شعرجتانہ بنت۔بزاں شعر،شاعرءِ ہستانکی(وجود)ء چہ جتاھیں چیزے نہ اِنت،ہمے شعرءِ پژدرء چاگردی شرگداری(عمرانی تنقید)ءِ رنگ ھم گندگ ء کیت کہ شاعرءِ زانگ ءِ ھاترا ھژدری بیت شاعرءِ دورءُ زمانگ ھم دیم ء بہ بیت۔تب زانتی رنگ ایش اِنت کہ شعرءِ زانگ ءِ واستہ ء شاعرءِ جندی زندمان ءِ زانگ ھژدری اِنت۔
	اولی دورءِ(چاکری دور)ءِ شاعری ءِ تہ ء چاگردی شرگداری شری ءِ سرا دراِنت۔بلے شعرانی اندرء چوشیں شعرے گندگ ء نئیت کہ ھمائی ءِ منّت ء آدورءِ شعرءِ ازم گیشینگ ءُ دیم ء آرگ بہ بیت بلے چہ درشان ءُ شعری رنگ ء چہ اے گپّ گشیت ءُ دیم ء کیت کہ شاعری آدورء گچینی ازمے بوتگ،جوزھ ءُ مارشتانی ایوک بیانے نہ بوتگ بلکیں زبان ءِ گچینی درشانے بوتگ،چہر ءُ شبین،گوناپ سازی ءِ ھنرجنگی ءُ اشکی دوھیں تہرانی تہ ء گندگ ء کیت،ھمے اِے گپّ ء راڈسیت کہ شاعری بس راجدپترءُ واکہاتانی سرنامگے (کاگد ءُ نمدی)نہ بوتگ۔
’’ماں اگاں وتی شاعری ءِ بنگیج ء بچاران(ہرچی کہ مارا دست کپتہ جلال خان ءِ دورءِ نوبت ءِ جنگی شیئربہ بنت یا چاکر و گوہرام ءِ،حانی و شہہ مرید،بی برگ و گرانازءِ پربند بہ بنت،چوبی جام و عزت اومست وبالاچ ءِ گال بہ بیت کہ قمبرءِ __آکلیں دورءِ شاعری ء بگندیت او مروچئیں شاعری ء بچاریت مردم ءِ دل جہلگ ء کپیت۔کس ءِ است کہ اے بنداں بگشیت۔
چاکراگن آزمان ء پدگ بندے
ڈھاڈری جنپاں پہ سرا زیرے
ہار و میران ء پہ گدار گندے
(میرگوہرام)
یا
حانی ترا شاہ ءِ سر انت
اچ ماسری ء جُنڈ مکن
مارا پہ نیم چمی مچار
دل کوتلی چی یے نہ اِنت
مہر پہ بہا گپت نہ بیت
						(شہ مرید)
انکین لال ءِ دیستگاں
انکین و دیریگیں بناں
من دیستگو، گریتگ دل ء
گریتگ دل ء تا بانگواہ
دل گوں خیالوں گوں مکپ
پہ سجن ءِ لمہیں غماں!
					(جام)

کونج قطاراں مئے دل ءِ درمان نہ بنت
مئے دل ءِ درمان سمل ءِ وشیں کندگ انت
					(مست)(۶)
	دگہ نبشتانکے ءِ تہ ء ھم عطاشاداولی دورءِ شاعریءِ ھمے رنگیں زبان ءُ شاعری ءِ یکتائی ء (انفرادیت)اے رنگ ء ساڑائیت۔
’’اے عہدءِ شیراں ماں بازیں شیرے عشق و دوستہہ ءِ داستانانی باروا اِتنت چوش ہانی،شہ مرید،بی برگ،گراناز،شہ داد،ماہ ناز،اے عہدء بلوچی شاعری ءِ کلاں شہ اوشیش تریں عہد گشت بیت۔اے شیرپہ زبان بیان‘پیر اوپجار،ازم و ازم کاری او شاعری راہ بندانی یک جلوہ ناکیں نمونہ ئے لیکگ بیت، زیباوسہنڈائیں شبین،الوکائیں چہر،جوزہ ولہڑءِ ماں شانی، ما اے شیراں کلاسک او شہ لوزانک ءِ رِدء کناں۔اے شعرتُری جنگی بنت یارنگی‘‘(۷)	 
	اے رنگیں شاعری کہ اودء گچینی جوزھ ءُ سرھال ءِ بنگپ ءِ ہمراھی ء چہرءُ شبین گوناپ سازی ہر شعرءِ ہربندے ء کہ درابیت ۔شاعری ءِ یک لیکہ ءُ ھیالے ھم دیم ء آرگ ء اِنت کہ شاعری ایوک تجربتانی سنٹیں درشانی ءِ نام نہ بوتگ بلکیں آئی ء سرپوش کنگ ءُ اشارگ ءِ تہ ء بیان کنگ ءِ ربیتے ھم بوتگ۔
اولی دورء شے مریدءِ رنگی شاعریءُ بالاچ ءِ جنگی شاعری ءِ ساڑایگ ءِ پژدرء شعرءِ ازم ءِ لیکہ درابیت کہ آزمانگ ء شریں جنگی ءُ شریں اشکی شعرءِ ربیت چونین بوتگ انت۔اے دوئیں شاعرانی نامداری ءِ پژدرء کوھنیں شاعری ءِ شعری ازم(شعریات)گندگ ء کیت۔
	شعرءِ ازم یا پوئٹکس یک راجے ءِ تہ ء شعرءِ یک لیکہے کہ عرباں عباسی دورء اِشی ء را چہ وتی کوھنیں شاعری ءِ چارءُ چکاس ء پد دیم ء آورتگ۔بلوچی ء کوھنیں شاعری ءُ ربیدگ،کپوت ءُ نوداِے رنگیں سرھالانی سرء بازنویسگ بوتگ بلے دنیگاشعرءِ ازم(شعریات)ءِ جیڑھ ء گیشینگ نہ بوتگ۔بلے بلوچ چاگردءِ لس مھلوک ءِ تہ ء شعرءِ دولیکہ زیک ءُ مرچیگ دوھیں دوراں ھست ءُ زانگ بیت۔ مرچی ھم تچک ء درشان ء بازاشکنوک وش نہ بیت آھمے لوٹنت کہ گپّ ء اشارگ ءِ تہ ء بیان کنگ ءُ دیم ء آرگ بہ بیت۔دومی ھمے کہ پلاں شاعرءِ ھیال سُبک ءُ ترپلین انت۔بلکیں بازکس’’لبزءِ وشی‘‘ءِ ھم گپّ ء کنت کہ پلاں شاعرءِ لبزوش انت۔چرے مسال ء چہ ھمے گپّ پدرءُ سہرابیت کہ زیکیں شاعری ء وتی شعرءِ ازم ءِ تہ ء یکے چہر(استعارہ)ء ارزشت داتگ ءُ دومی بنگپ (ھماسرھال کہ جوزہ ءُ مارشتانی سرء اسربکنت)ء ھم ارزشتے داتگ ھمے چیزدنیگاھم نوکیں چاگردءُ پدریچ ءِ تہ ء مارگ ءُ سماکنگ بنت۔
ھمے زیکیں شعرءِ ازم ء چہ اِے گپّ ھم درابیت کہ ڈنی واکہاتے ء راھم تچک ءُ سادگ بیان کنگ مہ بیت بلکیں ادء ھم اشارگ ءُ شُبین ء چہ کارگرگ بہ بیت ۔پرچاکہ بلوچء وتی دژمن ءِ کسّہ ء بے شرپی بیان کنگ ھم توریت،چاکرءُ گوہرام ءِ پژدرء ڈنی واکہاتانی سرء نبشتگیں شعرھم سرپوش ءُ اشارگ ءِ تہ ء انت۔
ترا منی زہم ء گروہگی سستگ
پر وتی بورءِ گردن ء بستگ
من تراآزمان ء چکریناں
ماں لنجیں دریاء بہ پریناں
ہپت درءُ ہپتادی بگوازین ئے
ڈاڈر ءِ جمپاں گرسرء زیرے
پہ سرگ زریں چیدگے بندے
نیمگ ء آزمان ء پدگ بندے
سربرء استین ء جنئے تھت ء
پور ءُ استاراں پہ استرگ سندے
ہار ءُ میران ء پہ گدارگندے(۹)
بلوچی ءِ دومی دورءِ شاعرانی شعرءِ تہ ء شعرءِ ازم کمے شاعرانی وتی شعرانی تہ ء گُشتگیں رنگ ء درابیت کہ اودء شعرء کجام معناء زیرگ بوتگ۔اولی دورءِ شعرءِ ازم شاعری ءِ ازم ءُ نمونگ ءِ تہ ء کمے سہراءُ باز سرپوشی ء گندگ ء کیت کہ جنگ ءُ مہرءِ ہمرائی ء بلوچانی گوراشاعری ھم سنگینین ازم ءُ درشانے بوتگ۔

جام درک ءِ شاعری ء شرگداری

	بلوچ ءِ زندمان ءُ ربیدگ ءِ تہ ء یک شعری رھبندے چہ آئیءِ اولی ءُ دومی دورءِ شاعری ءِ تہ ء گندگ ء کیت۔اِشی ء وانوک چہ بلوچی شعرءِ رِدءُ بندء پوھ بیت بلے دومی دورءِ شاعری کہ چہ جام درک ء بندات بیت،آئی ءِ چندیں گالانی تہ ء یکے نرگسیت(ماں اُردوء یک گالبندے ءِ نام ء تّعلی زانگ بیت)گندگء کیت۔وت ء مزن لیکگ ءُ دومی وتی شعراں لال ءُ مروارد ،حدیث گشگ ھمے گپّ ء تچک ءُ راست کنت کہ آئی ءِ چاگردء ھم کسان ءُ مزنیں شاعرءِ یک پگرءُ لیکہے لازم بیتگ۔جام درک ءِ دپ ءِ وت،وت ء مزن گشگ نرگسیت ءُ تعّلی لازم گشگ بیت بلے آئی ء چہ کمے رندءِ شاعر،رحم علی مری ءُ مست توکلی ھم اے گپّ ء منّ انت،کہ جام ءِ پیم ء گشگ گران ءُ مشکل اِنت۔دومی ھمے گپّ دیم ء کیت کہ آھانی دورء گشتگیں ھیال ءِ سرء پداشعرگشگ ءِ ھم رسم ءُ ربیتے بیتگ۔
مست توکلی جام درک ءِ بارہ ء گوش ایت
شاعر تہ جام 
باقی ناکام
اے وت ھمے گپّ ء ڈسیت کہ آچہ جام درک ء درکپتگ ءُ پیداک اِنت۔رحم علی مری ھم انچیں گپّے جنت۔

؂دردے جام دُرکّی زیراں
شھید ءُ کشتگاں ساراں‘‘(۱۰)
جام درک ء وتء چہ پیسرءِ شاعراں ھم ھمے رنگ ءِ ساڑائگی لوزاں گوں یات کنت۔
’’آسّے بالتہ عیسٰی ء
مادی پُھر ہواڑے نشتوں‘‘(۱۱)
جام درک وتی شعرءِ بارہ ء چی گوشیت،اِشی ء چہ پیسراے گپّ ھم زانگ لوٹیت کہ رودرتک ءِ شاعری ء مزنیں شاعرانی گوشتگیں ھیال ءِ سرء کسترپاداں ھم شعرگشگ ءِ جھدے کرتگ۔
’’اواے دی بیت کنت کہ چاکری عہدءِ گیشترشیئرشہ عیسٰی ء گُشتگ انت،لہتیں شیئر چوکہ عیسٰی وبرّی بے پول ء بہشتی ءِ،ایش آتازانگ بوتگ انت،کہ شہ عیسٰی ئیگ اِنت،اِشی ء سوایک گُشتانے کہن سالیں پیرسنیں جوانسال ء گپ و رپ بوتگ ات،تاواجہ ء ماراگُشت کہ بلوچی ءِ کہن تریں شاعرشہ کلان بوتہ و اے شیئراش کنائینت
آسے کلان ء بالتہ
شہ عیسٰی دست تاپتہ
جام درک ء پھرپھوکتہ
چوش اے گپّ ھم دل ء لگیت کہ اے گیشترشیرکُل شہ کلان ءِ بنت‘‘(۱۲)
عطاشاد جام ءِ اچ لطیفانی پلوء کائے۔بے پول ء بہشتی یے، شہ عیسٰی ءِ گوشیت۔آئیء اے گپّ چہ جوانسال بگٹی ء اشکرتگ۔میر محمدبخش لہڑی ھم ’’پیریں جوانسال‘‘وتی نبشتانک ءِ تہ ء اے شعرء شہ عیسٰی ءِ گوشیت،آئیءِ گوراھم اے گپّ جوانسال ء کرتگ۔
’’جوانسال ءِ حبروتراناں شہ اے پدّربوت کہ بلوچی ءِ اولی ومستریں شاعرشیخ کلان اِنت کہ آوانی ہچ شعرکسی ء یات نیست،او اگن یات بیت تہ کس نہ زانت کئی شعرانت۔دومی مستریں شاعرشیخ عیسٰی اِنت کہ آوانی بازنامئیں شعرے	 
جی سمین بے پول ء بہشتی ئے
اش لطیفانی پلوء کائے
(کہ بازء پہ جام درک ء نامینتہ)(۱۳)	 
جوانسال ءِ گپّ ء راست زانگ بہ بیت ھم اِشی ءِ معنا ایش نہ اِنت کہ جام ءِ نام ء اے شعرنامداربوتگ بلکیں جام ء ھمے شعرءِ ھیال ء وتی لچہے ءِ تہ ء آورتگ ءُ آزمانگ ء ’’ھیال ءِ سراھیال‘‘گشگ ءِ ربیت نزیک کرتگ۔ھمے زانگ بیت کہ بلوچی لبزانک ء شاعری ءِ دومی دورء ھیال ءِ سراھیال ءِ گشگ(مضمون آفرینی)ءِ ربیتے بوتگ۔’’باگانی کپودرسبزیں‘‘یک شاعرے ء نہ گوشتگ بازیں شاعرانی گورااے بندکیت اِنت،چریشی زنگ بیت ھیال ءِ سرء ھیال ءِ کشگ ءِ ربیتے بوتگ،شہ عیسیٰ بری ءِ اولی بندء جام ء سرجمیں لچہے ءِ تہ ء گشتگ
’’جی سمین بے پول ء بہشتی ئے
اچ لطیفانی پلوء کائے
گُوں گل ءِ دیم ء میل کتے دوشتی
شرگل ءِ مینتئے گوہریں دیم ء
بیرم ء آسیں کشگ مہتوس
بوپ وبالشتاں گراں بہائیناں‘‘(۱۴)
اُردوء غالب ءُ میرءِ گورافارسی ءِ ھیالانی سرء دووارشعرگشگ ءِ مزنیں ارزشت ءُ دستورے بوتگ۔بلکیں بلوچی ء ملاپازل ءِ گوراھم حافظ شیرازی ءِ رنگے درابیت۔
حافظ گوش ایت
اسپ تازی شدہ مجروع بزیرپالاں
طوق’’زرینّ‘‘ہمہ گردن’’خر‘‘می بینم
ملاپازل ھمیشی ء چوش گوش ایت
اسپ تازی دھ صدانی زیرباراِنت چوھرے
آتنک مرّیں کچی جلواہ دیان اِنت ھرگورے
بلے ھیال بکن،اے دزّی یے نہ اِنت۔یک وھدے عربی ءُ پارسی ء رھبندے ایش ھم بیتگ کہ نوکیں لچہ کاراں وتی گوستگینانی بنگپّ ءُ ھیال ءِ سراشعرگوشتگ اِشیء’’مضمون آفرینی‘‘گوشتگ اِش بلے اے ھژدری بوتگ کہ دومی چہ اولی ء وشتربگوش ایت۔تومدام ھمے رنگیں کسانیں چیزاں دگرانی کِرّء گندے ءُ آھاں دُرگوش ئے کہ بیاپلانیء پلانی ءِ شعروتیگ کتگ،شعردزّگ ھم بیت۔ھیال ھم زیرگ بیت من لوٹاں مرچی تراکمے ھمے گالبنداں سرپد بکناں داں توبہ زان ئے کہ کجام دزی اِنت ءُ کجام ھیال ءِ زیرگ اِنت۔
	بلوچی ادب ءِ تہ ء نوک ءُ کوھنیں بازیں لچہ کارانی گورااُردو ءُ پارسی ءِ زرتگیں بازیں شعرھست انت۔بازء زرتگیں شعروشترکتگ با زء ایوک ء وت ء بنام کتگ۔چوکہ سیدھاشمی ءِ اے شعراِنت کہ چہ اقبال(علامہ)ءِ شعرء جبزگی ءُ گوناپ کشی(پیکرسازی)ءِ ھساب ء شرتراِنت۔
اقبال ءِ شعراِنت

جس کھیت کے دہقان کو میسّرنہ ہوروزی
اس کھیت کے ہرخوشہ گندم کو جلادو
سیدھاشمی چوگوشیت
گرات دردءُ تپے سبزیں کشاراں
اگاں پتونہ بیت سیریں نکانے
	سیدء شعربچارچتوربلوچی ءِ تب ء ترینتگ۔پدادردءُ تپ ءِ گرگ وت چہرے سُچگ ءُ آدروھ بوگ ءِ کہ اقبال ءِ گورانیست۔اے وڑیں کارایوک مئے مردماں نہ کرتگ بلکیں ارُدوءِ ھزاراں مزنیں لچہ کارچہ بیدل ءُ حافظ ءُ نظیری ء درکپتگ انت۔
دوستاں عیب کنندم کہ چرادل بہ تودادم
بایداول بہ توگفتن کہ چُنیں خوب چرائی
													(شیخ سعدی)
میرتقی میرء تچک ء شعرءِ جندترینتگ
پیارکرنے کاجوخوباں ھم پہ رکھتے ہیں نگاھ
ان سے بھی توپوچھتے تم اتنے کیوں پیارے ہوئے(۱۵)
اگاں مرچیگیں نوکیں پدساختیاتی شرگداریءِ(Inter Texuality)ءِ گالبندبزانت سیالی ءِ ھساب ء جام درک ءِ شاعری ءُ آئی ءِ رندءِ شاعری چارگ بہ بیت اِے رنگ ھم بازگندگ ء کیت۔
مستءِ اے شعر
’’من نہ بلاں کہ عاشقاں راہ پیش داشتگ انت
درک و کرمو او مریدا سجینتگاں‘‘(۱۶)
ہمے رنگ ء جام ءِ وتی شعر
’’آسے بالتہ عیسیٰ ء
مادی پر ھواڑے نشتن‘‘(۱۷)
بزانت سیالی ھمیش اِنت اسل ءُ اوریجنلٹی نیست دراھ یک ءُ دومیگ ء چہ پیداک انت۔چِدءُ ساری عرب شاعراں ھمے گشتگ کہ ماھمائی ء گشگ ء ایں کہ مئے پیریناں گشتگ۔عرب لچہ کارے ء ھمے گپّ اے وڑجتگ ’’ماھمائی ء گُشگ ء ایں کہ پیشیاں گوشتگ‘‘(۱۸)مئے دومی دورءِ لچہ کارھم ھمے گوشگ ء انت کہ ماچہ دگراں دربرتگ،اگاں مارازانگ لوٹ اِت گڈاچہ ماراساری ءِ لچہ کاراں بہ شوھازاِت۔بزانت سیالی ء(بین المتنیت)بیاجام درک ءِ اے شعرء گندیں۔
’’آسے بالتہ عیسیٰ
مادہ پر ہوارئے نشتن‘‘(۱۹)
بلے ہژدمی کرن ءِ نامداریں شاعرجام درک وتی شاعری ءِ تہ ء ‘ھماشاعری کہ جام ءِ نام ء رِدءُ بنددیگ بوتگ ءُ دیم ء آرگ بوتگ،یک ءُ دوشعرءِ تہ ء یک ءُ دولیکہ دیم ء آرگ بیت کنت کہ آشعرء چونیں چیزے سرپدبوتگ۔یک لیکہے آئیءِ گوراگوناپ سازی(پیکرسازی)ءِ ئیگ اِنت۔آئی ءِ وتی گشگ اِنت کہ من ایوک لوزرِد ءُ بندندیاں یاگپّ ءِ گرنچ دیگ(موزوں کنگ)شاعری یے نہ اِنت بلکیں ھژدری بیت کہ شاعرھماتب ءُ مارشتانی عکس ء ھم دیم ء بیاریت۔
’’گالوں گشتگاں
لالوں رُپتگاں
دُرّوں سپتگاں‘‘(۲۰)
	جام ءِ گپ کنوک(متکلم)وت منّگ ء اِنت کہ من لوزانی تہ ء گوناپ سازی کرتگ۔لال کہ سہریں مہرگے،درپش ءُ روکی ھم آئی ءِ معنااِنت،ھمے رنگ ء دُرّ(موتی، الماس)کہ آئیءِ درپشناکی باز ساڑا ئگ بیت۔اے دوئیں رژناھی ءِ گوناپ انت۔شعرءِ تہ ء گوناپ سازی چہرء ھم ونڈءُ بہرے دنت۔لال ءُ دُرّچہر انت ھم،گوناپ انت ھم، رژناھی ءِ گوناپ ءِ خیال جام ءِ گورامدام ھست بوگ ءُ مانگءِ(شھم ءِ ہلاس نہ بوگ) چہرانت۔اِے رنگیں ھیالے،وتی شعرانی ارزشت ءُ بستارءِ،منّگ ءُ مانگ ءِ آئی ء اے گالانی تہ ء گشتگ۔
’’گوشدار اِت حدیثاں یاراں
جام ءِ گشتگیں گپتاراں‘‘(۲۱)
جام ءِ وتی شعراں حدیث گشگ ءِ معناوبازبنت بلے برزءُ جھل ءِ شعرءِ تہ ء آئی ء وتی شاعری ءِ مانگ ءُ نمیران بوگ ءِ گپّ دیم ء آورتگ۔اگاں شرگداریءِ پژدرء برزءِ شعرء چارگ ءِ جہدکنگ بہ بیت۔روایرنندءِ کوھنیں شرگداریءِ شرگدارلانجائنس ءِ بازیں سرءُ سوج یات کیت کہ آھم یکے ء گشگ ء اِنت کہ پہ شعرایوک لبزانی رِدءُ بندھژدری نہ اِنت گوناپ کشی نہ ایوک ھما جوزھ ءُ مارشتانی عکساں دیم ء کاریت بلکیں شعرءِ معناء ھم شاہگان کنت۔
آئی ء وتی کتاب ءِ تہ کوھنیں شاعریءِ گوناپ کشی ءِ مسال ءُ درورھم دیم ء آورتگ انت۔
’’ماں میں تجھ سے التجاکرتاہوں کہ میرے پیچھے خون سے لتھڑی اور سانپ کی طرح لہڑھیوں کونہ لگاؤ۔وہ دیکھو۔وہ دیکھو۔وہ آرہی ہیں ۔میری طرف جست لگارہی ہیں۔‘‘ (۲۲)	 
گوناپ سازی ھیال ءِ شاہگانی اِنت۔ھما شاعرءِ گوراکہ ھیال اِش شاہگان بیت آئی ءِ گوراگوناپ سازی ءِ ھنرالمّ ء درابیت اِنت۔ھمے گالانی پژدرء لبزءِ ارزشت ھم جام ءِ گورادرابیت کہ آشعرء ایوک تجربتانی سنٹیں درشان سرپدنہ بوتگ بلکیں لبزانی ھنرءُ معناشاہگانی سرپدبوتگ ۔گالاں حدیث گشگ ءِ پژدرء شاعری ء ‘‘الہامی‘‘چیزے گشگ ءِ لیکہ دیم ء کیت ءُ اِے ھم گپّ دیم ء کیت کہ حدیث ءِ قدرءُ عزت ہردورء کنگ بیت،مھلوک آھاں پہریزگ ءِ جھدء کنت۔اِدء جام ء وتی مزنیں شاعرءِ سماءُ ھیال گوربوتگ۔بلکیں اِشی ء شعری تعّلی ءُ تب زانتی ءِ ھساب ء نرگسیت ھم گشگ بیت اِنت۔ھمے حدیث ءِ گپّء دگہ شعرے ءِ تہ ء چوگوشیت
اندوھاں لالیگاں بہ گال ء اوں
دشمناں حاک ماں دیدگاں ساؤں‘‘(۲۳)
جام ءِ گوراحدیث دریں نبیؑ ءِ گپّ ءُ کسھانی بیان نہ اِنت بلکیں نوکیں،گپّ،’’نوکیں حال‘‘ءِ معنا ء دیم ء کیت۔اِدء جام ءِ گورانوکیں ھیال،نوکیں وڑء گُشگ ءُ درانگازگ ءِ لیکہ ھم پدّرءُ سہرابیت۔ وش حدیث حال ءِ بیان کنگ ءِ رپک ءُ تکنیک اِنت کہ چون گشگ بہ بیت کہ شعرءِ رنگ ءُ اسربہ مانیت۔
	جام ءِ گوناپ سازی ءِ لیکہ ءُ حدیث ءِ گپّ ء گیشّ ءُ گیوارکنگ ءِ جہدکنگ بہ بیت گڈازانگ بیت کہ آشعرءِ ھاتراچندیں چیزاں ھژدری سرپدبوتگ۔یکے شعرءِ ھیال ءُ گپّ نوکیں بہ بنت‘دومی آئیء تچک ء بیان کنگ ءِ بدل ء چہرءُ گوناپ سازی(سرپوش کنگ)ءِ تہ ء گشگ بہ بیت۔جام ءِ اے لیکہ نوکیں شعرءِ لیکہانی تہ ء رشئین فارملسٹ۔ نیوکریٹی سسزم دبستان ء گوں نزیک بنت کہ اِے ہردوئیں دبستانان شعرءِ ازم ء راباز ارزشت داتگ ءُ دومی معناشاہگانی ءِ ھم منّوک بوتگنت۔
جام ءِ ھمے دوئیں شعراں چہ ایوک ازم ءِ سرء زوردیگ ء چہ گندگ ء کیت کہ ازم ءِ پائدگ ءِ بدلء آئی ءِ شررنگی(جمالیات)ءِ گپّ ء اِنت۔اے شررنگی آئیءِ سرجمیں شاعری ءِ تہ ء درااِنت۔دومی دورءِ اولی شاعراِنت کہ آئی ءِ گوراسرءُ سوج ءُ واز ءِ بدل ء چہرسازی کنگ ءِ رنگ گیشتردرابیت ۔عطاشادء بلکیں آئیء کوھنیں شاعری ءِ نوکیں راہ ءُ کِشک گشتگ۔
جام ءِ سرجمیں شاعری ءِ وانگ ء پد،ءُ آئی ءِ چندیں ھمے شعرکہ آئیء وتی ازم یاشعرءِ ازم ءِ رِدء لیکہے گیشینگ ءِ جہدکرتگ دوئینانی تہ ء چوشیں فرق ءُ تپاوتے نیست۔چوبازیں شاعربنت کہ ازم ءِ بارہ ء آھانی لیکہ یکتاءُ جتابنت بلے شعرآھانی گشتگیں گپانی ھسابء نہ بنت۔جام ءِ شعرءُ شعرءِ بارہ ء لیکہ ہمے گپّ ء دیم ء کاریت کہ آئی ءِ دورءُ زمانگ ء یکتاءُ جتاگشگ،جتادرشاندابے ء درانگازی کنگ ءِ دستورءُ ربیتے لازم بوتگ۔چوشیں چیزے اگاں مہ بوتیں آئیء وتی شعراں دُرّءُ لال یاحدیث نہ گشتگ ات۔
کوھنیں شاعری ءِ پوئٹکس ھما دورءِ شاعرانی درشان ءُ درانگازی ءِ تہ ء سہراءُ پدّراِنت۔اے دگہ گپّے کہ شعرءِ رنگ ء پوئٹکس ءِ لیکہ ءِ گیشینگ گران لازم کپیت بلے ھمے چندیں شعرانی تہ ء کہ اودء کلام،سخن،شعرءِ پیمیں لوزدیم ء آرگ بوتگ انت اِشانی پژدرء یک نہ یک لیکہے ءِ رنگءُ دروشم یک نہ یک وڑے ء سہراءُ درابیت اِنت۔





ملاپازل ءِ شاعری ء شرگداری

	ہرچاگردءِ تہ ء یک لبزانکی چاگردے ھم بیت۔لبزانکی چاگردءِ معناایش اِنت کہ اودء بازیں چیزاں شرگشگ بیت ءُ چندیں چیزاں ھراب گشگ بیت۔یک لبزانکی چاگردے کہ یکے ء وتی مزنیں شاعربگوشیت ھما آئی ءِ مزنیں شاعربیت۔ ھمے لبزانکی چاگردیک ھسابے ء شرگدارءُ کیاس گرے بیت۔بلوچی لبزانکی چاگردمرچی کہ باز وانندگ و بوتگ ڈن ء چہ بازیں لیکہ ءُ پگردیم ء آورتگ بلے ڈنی رھبندآئی ءِ چاگردءُ زندمان ء چہ جتاھیں چیزانت،آبلوچی ءِ شاعرانی کیاس کنگ ء مزنیں کمکے کت نہ کن انت۔بلوچءِ لبزانکی چاگردوت اے گپّ ء گیشین ایت کہ آھانی مزنیں شاعرکے اِنت۔انچوکہ جام،مست آھانی مزنیں شاعرانت۔ھمے رنگء ملاپازل ء ھم شلھچہ کارگشگ بیت۔ ملاپازل ء مزنیں شاعرءِ پنام روایرنندی شرگداری لیکہاں نداتگ بلکیں آئی ءِ زندمان ءُ دھرء آئیء وتی مزنیں شاعرمنّ اِتگ،ایندگراں چہ ملاقاسم،نورمحمدبمپشتی ءُ ملّابوھیرء آرنگیں نام نہ رستگ کہ ملاپازل ء رستگ۔
بلوچی ءِ نوکیں دورءِ بازیں زانندگ ءُ شرگداراں آئیءِ زبان زانتی،گوناپ سازی،اشارگ ءِ تہءِ ھنرء بازگلاتگ ھم۔سیدھاشمی ء آئی ء اُستادیں شاعرءِ(شھلچہ)پنام داتگ۔ ملا پازل ءِ ھمے ھنرکجام اِنت کہ آوتی دورءِ ایندگہ شاعراں چہ دیم ء بوتگ۔
علی عیسیٰ’’شھلچہ کار‘‘ءِ پیش دانک ء نویسان ء ملاپازل ءِ مزنی ء چہرءُ شبین،نشونگال ءِ مزنی گوشیت۔
’’مزنیں لچہ کاروتی گپّ ء پدرائی ء نہ کن انت۔آوتی گپّ ءُ گالاں گوں چھرءُ شبین(تشبیہ و استعارہ)اشارہ ءُ نشونگال(علامت)ءُ دروراں انچوش شم ءُ اندیم کن انت کہ ایشانی سرزاھری بزانت دگرءُ اندری بزانت دگربنت۔	 
مولاناجلال الدین رومی ء گوشتگ
خوشترآں پاشدکہ سِرّ دلبراں
گفتہ آیددرحدیث دیگراں
اسد اللہ خان غالب گوش ایت
مقصدہے نازو غمزہ،ولے گفتگومیں کام
چلتانہیں ہے دشنہ وخنجرکہے بغیر
ہر چند ہو، مشاہدہ حق کی گفتگو
بنتی نہیں ہے،بادہ و ساغرکہے بغیر
ملافاضل ء پہ وتی گالانی سرپوش کنگ ء انگت دانکے پراِنت۔ملاگوات گونین جمبراں’’پوج ،بنگاہ‘‘گوش ایت کہ پہ جنگ ء آھیزگ انت۔
دلی ءِ سرگوات ءُ کابلی کوشاں زرتگ انت
پوج ءُ بنگاھ اِش چہ میلبارء پرشتگ انت
’’زاگ‘‘ء سریمگ ءُ جبراکیں سھیل‘‘چماں گوش ایت‘‘(۲۶)
ملاپازل ءِ شاعری ءِ بُنگپّ ءُ سرحال بازانت بلے آئی ء دورنگیں شاعری کرتگ یک پگری شاعری یے بوتگ آئیء‘اِے رنگیں شاعری ءِ تہ ء گیشترپگرءِ سرء زورپرداتگ‘اے پگری شاعری نیکراھی،چاگردی،مردم گری ءِ ھم بوت کنت۔اشانی سرپدبوگ پہ وانوکاں گران ءُ مشکل نہ اِنت
‘‘بیاات منی شاھی مھزبیں راجاں
یادکن اِت منی گڈیگیں وصیّتاں
کشّ ات کھن ء،ءُ کش اِت نخیلات ء
یاکن اِت باپارءُ شماتجارات ء
یابوان اِت علم ء،ءُ زیراِت کراماتء‘‘(۲۷)
دومی آئی ءِ تبی(کیفیتی)شاعری یے بوتگ اودء پگرءُ لیکہ ءِ بدل ء شررنگی ءُ زیبائی، معنا شاہگانی ءِ سرء آئیء کارگپتگ۔
شدریں آھوگ ماں تنگّدپیں گٹے ننگّرانت
بیدءُ بیرم ازجُتکگیں جُوّان ءُ سرانت
کاگدیں بادگیرءِ نکیب سیاھیں چاکرانت
موسمی ترنجیں ماں گوری دیمے گراں براِنت 
گرک اش اندیم انت، رتُب اِش چہ شینکاں در انت‘‘ 					(۲۸)	 
سرپوشیں شعرگشوکیں شاعرپازل ءِ وتی شعرءِ بارہ ء لیکہ چونیں بوتگ انت۔وھدے ہومر(یونانی شاعر)ءِ دوئیں لچہاں چہ آئیءِ شعرءِ بارہ ء لیکہ شوھازکنگ بوت کنت، پازل ءِ گورا یک ءُ کپے چوشیں بندے ھم درابہ بیت آئیءِ شعری لیکہ ءِ زانگ ءِ کمک رست کنت۔دنیاءِ ھزاراں شاعرانی شعراں چہ آھانی شعری لیکہ ءِ زانگ ءِ جہدکنگ بوتگ،چریشاں یکے ہومربوتگ،اُردوء غالب ءُ میرؔءِ شعراں چہ ھمازمانگ ءِ ھساب ء آھانی شعرءِ لیکہ ء درگیجگ ءُ دیم ء آرگ بوتگ۔
بخشی بیدل بلوچ ء وتی نبشتانک ملافاضل ءُ مرزاغالب ءِ ازم ءِ نزیکی یے دیم ء آورتگ بلے غالب ءِ شعرءِ تہ ء شاعری ءِ لیکہے درااِنت ءُ ملاپازل ءِ گورااوبادگ ءُ پدریچ‘ءِ مزنیءِ مسال دیم ء کیت ۔اندری معناجتانہ انت بلے پازل ءِ گورااے مسال چہ شاعری ء پیداک نہ اِنت بلکیں قدرءُ ویلیوزاں چہ آوت ء مزن لیکھگ ءِ ھاترا پازل ءِ نام ء گپیت۔
’’فاضل ءُ غالب ہردوکانی تخیل ءِ پرواز انتہائی بلداِنت۔ہردوئیں شاعرجدت پسندبوتگ انت ایشانی خیالات وت ماوت ء ھم آہنگ انت،ہردوکانی انداز بیان یک وڑء انت،غالب ء وتی حسب ونسب ءِ سرانازبوتگ،ملافاضل ء ھم وتی زات ءِ سرافخرکتگ۔
غالب گوشیت
سوپشت سے ہے پیشہ آباسپہ گری
کچھ شاعری زریعہ عزت نہیں مجھے
فاضل ء گشتگ
من حمزہ ءِ اوبادگاں
دگہ جاگہے گشیت
فاضل مناں میریں چاکر ءِ اولاد
نازاں مئے بالادء مجن شمشاد‘‘(۲۹)
غالب ءِ شعرء چہ اِے زانگ و بیت کہ وتی شاعریں نام ءِ سرء پہرنہ بندیت بلے پازل ءِ گورااِے رنگیں گپّے درانہ بیت۔
ملاپازل ءِ شعرءِ بارہ ء یک ءُ دوبندچہ آئیءِ شعراں گندگ بیت کہ آوت ء مزنیں شاعرے سرپدبوتگ
پربلوچی ء منی عجب گشتگ
درّءُ مُرجان ءُ گوھروں سپتگ‘‘(۳۰)
اے جام درک ءِ’’گالوں گوشتگاں،دروّں سپتگاں‘‘شعرءِ پیمیں شعرے۔چوکہ دوئیں کمے سرءُ رندوتی عہدءِ مزن بالادیں شاعرزانگ ءُ منگ بوتگ انت،وتی سرء اے رنگیں پہربندگءِ پژدرء ھمے گپّ درابیت کہ پازل وت ء ایندگہ شاعراں چہ جتاسرپدبوتگ‘بلے پازل ءِ گوراشاعری بلوچی ءُ زبانءِ ھزمت ءِ معناء ھم دیم ء کیت کہ’’پربلوچی ء من عجب گُشتگ‘‘جام ءِ گوراوتی زات ءُ یکتائی ءِ سراپہربندگ ءِ رنگ گندگ ء کیت۔ملاپازل ءِ دورء ھم’’ھیال ءِ سراھیال‘‘گشگ ءِ ربیتے ھم گندگ ء کیت پرچاکہ ھمے شعرءِ برزءِ بنداں چہ سہرااِنت کہ آئیء پارسی کسّوئے بلوچی ء بیان کنگ ءِ سرء پہربستگ۔
’’من بہ جزم گوں مِھتراں کانیں
لفظ ء پارسی ء قصوئے جوانیں
پربلوچی ء من عجب گشتگ
درّءُ مرجان ءُ گوھروں سپتگ‘‘(۳۱)
گوشتگیں ھیال ءِ سراھیال گشگ(مضمون آفرینی)ءِ پارسی ءُ عربی زبان ء یک ربیتے بوتگ بلے شرت ھمے ایر کنگ بوتگ کہ اولی مردم ء چہ شرترءُ وشترکنگ بہ بیت۔ ادء ھم پازل ھمے گپّ ء اِنت پارسی کسّہ ء شعری رنگ ء بلوچی ء من جوان گشتگ۔
چہ آئی ءِ شعراں اے گپّ ھم درابیت کہ آئیء شاعری ءِ تہ ء ھیال ء(تخیل)ء مزنیں ارزشتے داتگ۔
فاضل گالانی نقطھاں بندی
ماں خیالانی جلگھیں دھرء‘‘(۳۲)
دومی گوناپ سازی(پیکرسازی،امیجری)ءِ ھم ارزشت ءِ سرء گپّ بوگ ء اِنت۔شاعرءِ گشگ اِنت(پازل گوشیت)من تخیل ءُ ھیال ءِ کمک ء چیزاں نزآرگ ءِ جھدے کناں۔اے پراہ ءُ شاھگانیں دنیاء من ھیالانی منّت ء نزکاراں،نزّآرگ ازم ءِ تہ ء امیجری ءِ بہرء کپتگ،امیجری ھمے ھاترا کتگ کہ مزنیں چیزے ء را کسانیں مسالےء(تمثیلے)گوں دیم ء آرگ بہ بیت۔
ملاّپازل ادء گوناپ سازی شعرءِ تہ ء عکس کاری ء گشگ ء نہ انت بزاں نہ گوشیت من شعراں انچو گوشاں کہ چیزچوبت(عکس)ء درابہ بیت بلکیں امیجسٹ ءِ مردمانی پیمیں گپّے جنگ ء اِنت بزاں چیزءِ جندءِ بیان کنگ ءِ بدل ء ھمارنگیں دگہ چیزے دیم ء آرگ بہ بیت بلّے چیزنزّکیت ءُ وتی شکل ءُ گوناپے ءِ رنگ ء درابیت۔ ایذراپاونڈء امیجزمءِ گیشّ ءُ گیواراے رنگ ء کرتگ۔
اے شعرءِ معناایوک لبزانی تہ ء وانوک ءِ حساں پادکنگ (رنگ ءُ آوازءِ شکل چوکہ سہر،گلاب،پازیپ)نہ اِنت بلکیں چیزء ر ایا اے دھرء کہ ھست اِنت ہمیشی ء رادگہ رنگ ءُ شکلے ءِ تہ ء بیان کنگ ءِ گپّ ء اِنت۔ملاپازل ءِ شاعری ءِ تہ ء اِے رنگ ءُ دروشم وت گندگ بیت کہ چیزءِ جندءِ گشگ ءِ بدل ء آھانی بدلی ءُ مٹ ء کاریت۔
’’ماہ ءُ مادن ماششُتگیں سیہ بندے جم انت
پہ زھے کتاربستگیں مرگانی رم انت
توتی گوں بانزء چوسُھیل تیگیگ ء چم انت
بیگناہ کیدانت ءُ کمانانی سرکم انت
زّرءِ کنڈیگ ماں کلھّے گورے مھکم انت
شدریں آھوگ ماں تنگ دپیں گٹے ننگرانت‘‘(۳۴)
پازل ءِ شعرءُ زبان ءِ شرگداریءِ رِدء دگہ شعرے ھم ھست بلے اے شعرباز جاھاں نبشتہ کارءُ زانندگاں دگہ پیم نبشتگ سیدھاشمی ءُ فقیرشاددوئیناں اشی ء را دورنگ ءِ تہ ء نبشتگ۔
بس کن او فاضل تئی سخن یکے
کس پرے دنیاء مکنت شکے
ھرکس روت کہ راہ برھک اِنت(۳۵)
فقیرشادء اِشی ء رادورنگ ء نبشتگ۔یک شعرے اِے رنگء اِنت 
بسکن اوفاضل تئی سخن یکے
کس پمے دنیاء مہ کنت شکّے(۳۶)
اے شعر تر تریں رنگء اے وڑء اِنت کہ اِدء آئی ءِ بندانی معناجتاءُ گستانہ انت
بس کن او فاضل تئی ھبریکے
نیست اِنت تئی گفتاراں دگہ شکے
نیکہ تئی گالاں عیب دنت کسے
کس تئی گفتاراں نہ کنت شکے(۳۷)
ھمے شعربازجاہ ء ’’پازل تئی سخن یکے۔کس تئی گفتاراں نہ کنت شکے‘‘اسل ء اے شعرباز رنگء دیم ء آر گ و بوتگ بلے راستیں رنگءِ تہ ء شعرءِ’’عیب‘‘ءِ گپّ بندانی جپت ءُ برابر کنگ ءِ ھاترا آرگ بوتگ۔پازل ءِ شعرءِ رِدء زنڈتریں گپّ ھمیش اِنت کہ ازم ء راگونڈگ گرگ ءُ نزآرگ بہ بیت۔اِدء ھم یک ھسابے ء اشارگ ءُ پردہ ءِ گپّ بوگء انت۔بلکیں پازل ءِ گشگ ھمیش اِنت کہ شعرسرجم ء یاپورئی ء چیزءِ بیان نہ اِنت بلکیں شعرءِ داب ھمیش بہ بیت کہ اودء گپّ ء پورئی ء گشگ مہ بیت،چوکہ پازل دراجیں کسھے ءِ بیان ء رندء کھربابندءِ تہ ء اے گپّ(تئی سخن یکے)ء اے ھاتراجنت کہ تئی ھنر چیزءِ پورئی ء گشگ ءِ نام نہ اِنت،توھمنچو کہ اشارگ ءِ تہ ء گشتگ آبس ءُ سرجم اِنت دگہ ایشی ء را پرکنگ مہ بیت۔اے گپ پازل ءِ روایرنندءُ رودراتک ءِ شرگداریءِ تہ ء بازکنگ بوتگ کہ شعرنزآرگ ءِ بیان اِنت(گونڈ گُشگ ءِ ازم)اِنت ءُ رِدانک چیزء را سرجم ءُ پورئی ء گشگ ءِ ازم اِنت۔
ملا پازل ھم ادء شعرءِ ھاتراھمے گشگ ء اِنت کہ اِشی ءِ تہ ء آدراھیں بہر گون مہ بنت کہ گپّ ءِ ھاترا ھژدری انت۔پرچاکہ چیزءِ سرجمیں بیان ءِ نام اِنت۔انچوکہ نامداریں شرگدارکولرج ء گشتگ کہ شعرباید گپّء راسرجم مہ کنت ایدگہ بہراں وت اشکنوک ءُ وانوک پِربکن انت۔
پازل ءِ شاعری ءِ تہ ء شرگداریءِ رِدء سئے گپّ ارزانی ء دیم ء کاینت ءُ سہرابنت یکے ھمیش اِنت گوناپ سازی بیانءُ درشان ءِ ھاترا ھژدری اِنت،دومی شعرءِ جوانیں سپت ھمیش اِنت کہ گپّ ء را سرجم ء بیان کنگ مہ بیت،اگاں چو کنگ بہ بیت گڈاشعرءُ گپّ ءِ نیام ء ھچ رنگیں تپاوتے پشت نہ کپیت۔ھیال(تخیل)ءِ منّت ء جوانیں شاعری کنگ بیت،پرچاکہ گپّ ھیال شنگ ءُ شانگیں،دوریں چیزاں نزیک کاریت ءُ نقطے ء سرکنت۔
فاضل گالانی نقطھاں بندی
ماں خیالانی جھلگیں دھرء
پازل ءِ گوراھیال(تخیل)شنگ ءُ شانگیں چیزاں نزآرگ ءُ مزنیں دنیاے ء کولاژءُ مونٹاج ءِ تکینک ءِ تہء بیان کنگ ءِ نام اِنت کہ اودء دراھیں چیزانی یاھندءُ جاگاھانی سرجمیں مُلبت(نقشہ)ءِ دیم ء آرگ ءِ بدل یک ءُ دوانچیں چیزءِ گشگ کہ چریشی وانوک ءُ اشکنوک بزانت شاعرکجام جاگاہ،یاچیزءِ گپّ ء اِنت۔









مست توکلی ءِ شاعری ء شرگداری

	مست ءِ شاعری ءِ یک مزنی یے ھمیش اِنت ہر زانندگے ء آئی ء جتاھیں لیکہے ءِ شاعرگوشتگ۔چندیں زانندگاں آئیء پاکسمائی(تصوف)ءِ شاعرگشتگ ءُ بازء عشق ءُ مہرءِ گشتگ،ءُ بازء بنی آدم ءُ مردم گری ءِ شاعرگشتگ۔اے آئی ءِ شاعری ءِ مزنی اِنت کہ آئی ءِ تہ ء اینچومعناشاہگانی ھست کہ ہرکس ء وتی تب ءِ ھساب ء آئی ءِ کِشک ء جتاگیشینگءِ جہدکرتگ۔راستی ھم ھمیش اِنت کہ آئی ءِ معناءِ گیش ءُ گیوارءِ رِدء بازیں تب ءُ لیکہ ءِ رنگءُ تہردرابنت۔اے یک مزنیں شاعرے ءِ نشانیاں چہ یکے زانگ بیت۔ بلوچی لبزانک ءِ تہ ء کوھنیں شاعری ءِ شرگداری ءِ ردء مٹھاخان مری مزنیں نامے بلے مست توکلی ءِ شاعری ءِ سرء گپّ جنان ء آئیء اے گپّ دیم ء آورتگ۔
رب وسیلائے کھنت پہ کھوریں مڑدماں
مں صذء بکّاں وت سولاّکھاں یرّہاں
اُردوے مستریں شاھرمرزاغالب ء دے ہمے خیال اے ڈولابیان کھثہ۔
بک رہاہوں جنوں میں کیاکیاکچھ
کچھ نہ سمجھے خداکرے کوئی‘‘(۳۹)
شرگداری شاعرءِ شعراں چہ معناکشت کنت پرچاکہ اِے معناآئیءِ شعرءِ تہ ء ھست انت۔بلے شرگدارایوک وتی معناءِ کشگ ءِ پدء شاعرءِ بارہ ء چو بگوشیت کہ آئیء(مست)شاعری ء مزنیں ارزشتے نہ داتگ،ءُ شاعری ء دروگ ءُ گنوکی یے سرپدبوتگ باید اِے رنگیں یک ءُ دو درور مٹھاخان مری ء چہ مست ءِ شاعری ء دیم بیارتیں گڈاآئی ءِ گپّ باورکنگ بوتگ ات مست ءِ کہ اے شعرآئی ء دیم ء آورتگ اِشی ءِ تہ ء 
رب و سیلائے کھنت پہ کھوریں مڑدماں
من صذبکاں وت سولاکھاں یرہاں
شعرءِ بارہ ء کرناں چہ یک لیکہے باز نامدارانت کہ شعرچہ درنگیب ء کاینت ۔سید ھاشمی ءُ غالب ءِ گورا،ھم اِے رنگیں لیکے ھست اِنت۔بلکیں افلاطون ءِ گشگ ھمے بوتگ کہ دیوی شاعرانی سرء مہر وان بنت نی آشعر گوشنت۔ وتی سماءُ ہوشء گوں شاعرشعرگشت نہ کنت۔
	مست ھم غالب ءِ پیم ء شاعری ء درنگیبی ازمے سرپدبوتگ۔
)
تب زانتی ءِ رِدء ھم مست ءِ اے شعرء چارگ بیت کنت کہ ازم یک بے سمائی چیزے کہ مدت گوزگ ء رند اندرء چہ سرکشیت ءُ لبزانی دروشمء وت ء دراکنت۔پرچاکہ تب زانتکارھمے گوشنت کہ ازم ءُ شاعری اندری درشانے،ءُ اندری یے کردے ھم کہ باز برء شاعروت ھم سرپدنہ بیت من چے گشتگ یاچی گشگ ء یاں،مست ءِ اے شعرء یکے و شعری ربیتءِ رِدء درنگیبی معناءِ رِدء ھم چارگ بیت،تب زانتی (نفسیاتی) ھساب ء ھم چارگ بیت کنت بلے چہ شعرء اِے گپّ گیشّ ایت ءُ دیم ء کیت کہ مست شاعری ء ھدائی دادے سرپد بوتگ۔مست شاعری ء ازمے سرپد بوتگ،ھنرے اِناں،ھماازم کہ ھداکسی سرء ھم مہروان بیت ءُ آئی ء بکشیت ئے۔ مستءِ گورااے کردجیڑگ ءِ رنگء درابیت ءُ غالب ءِ گوراتاکانی سرء پرشتگانی بانزل ءِ توارءِ رنگء سہرابیت۔
مست ءِ شعرانی تہ ء شرگداریءِ رِدء دومی گپّ آئی ءِ وتی کلاسیکیت ء گوں دوستی ءِ رنگ ء درابیت۔اِے راہ ءِ پیش داروک ،جام ءُ مریدایوک عاشق نہ انت۔بلکیں چندیں زندگیں رھبندانی نام انت کہ مست گشگ ء انت بایداشانی پدگیری کنگ بہ بیت پرچاکہ کلاسیکیت ایوک شعری رھبندانی نام نہ اِنت بلکیں قدرءُ ویلیوزانی زیرگ ءُ زندگ دارگ ء ھم گوشنت۔
من نہ بُھلاں کہ عاشقاں راپیش داشتغاں
درک و کرمو او مریدا سجینتغاں
مست توکلی ءِ اے شعرءِ گیشوارءِ پژدرء ٹی ایس ایلیٹ ءِ اے گپانی زانگ ھژدری اِنت ۔
	بلوچی لبزانک ء اے شعرء دُرک ءُ مریدعاشق ءِ معنازرتگ ءُ ھمے نبشتگ کہ مست ھم گشگ ء اِنت من شمے رنگ ءُ تہر ءِ دیوانگے آں۔ مست بندرء وت ء کلاسیک ءِ ،راجدپتری سنچ،ربیت ءُ رسم،زبان ءُ بیان ءِ گُشگ،درشان ءُ درانگازی ءِ رپک،ھمے لوٹاں گوں بندوک کنگ ء اِنت۔ءُ وتی جتاھیں بہرء ھم گون دیگ لوٹیت۔ایلیٹ ء ھم وتی نبشتانک ربیت ءُ یکتاھیں بودشت،ءِ تہ ء نبشتگ کہ رھبند،آعشق ءِ بیت کہ شعرءِ،مہرءِ بیت کہ جنگ ءِ ھما انت کہ ربیت ء چہ پیداک انت بلے رندءِ شاعرء ایوک ھمایانی سرء گزران کنگ نہ لوٹیت، کوھنیں ربیت ء پِرکنگ ءُ شاہگان،ساہ مان کنگ ءِ جہدء بکنت۔
مست ءِ گورااِے لیکہ ءِ شعرے ھم ھست۔
شیرہوانہاں کہ ننگریں بیورغ ء جھثاں
قوال ہوانہاں کہ عومروجام ء پالتاں
داز ہوانہاں کہ زر زوال ء ننگ ء کھثاں
عشق ہوانہاں کہ لیلو و مجنا یاکُھثاں
من دے گوں گپتاراں حدیثاگون دیاں‘‘(۴۳)
مستءِ ھمے شعرکہ مسال ءُ دروردیم ء آرگ بوتگنت چریشی یکے گوستگیں شاعراں چہ بی برگ،جام ءُ مریدءِ ازمءِ منوگرے درابیت ءُ ھمایانی ربیت ء سپرکنگ لوٹیت دومی وتی یکتاءُ جتاھیں رنگءُ دروشم ء ھم دیم ء آرگ لوٹیت۔ایلیٹ ھم ھمے گپّ ءِ منّوک اِنت کہ رندءِ شاعروتی یکتاھیں گپتاراں ھم دیم ء بیاریت۔
وتی گپتاراں،حدیثاں گون دیگ کوھنیں ءِ سرا گزران کنگ نہ اِنت وتی بہرءُ ونڈ ءِ گون دیگ اِنت۔مست ءِ گوراایلیٹ ءِ پیم ء گوست مرتگیں ربیتے نہ اِنت۔بلکیں کلاسیک اِنت پرچاکہ بازیں ربیت ھلاس ءُ آسربنت بلے آئی ء کہ کلاسیک گشگ بیت آآسرنہ بیت۔ مست ھمے کلاسیک ءِ گپّ ء اِنت کہ آئی ءِ دورء ھمے رنگءُ دابء گشگ ءِ سرء پہربندگ بوتگ۔
مست توکلی ءِ شرگداری ءِ تہ ء یک تپاوتے ھست کہ ایلیٹ ء چہ جتااِنت آایش اِنت کہ مست ازم ء ھدائی دادے سرپدبوتگ ءُ الیٹ سمائی جہدے،بلے کلاسیک ءُ ربیت ءِ لیکہ دوئینانی یک اِنت۔
مست کمکے چہ ٹی ایس ایلیٹ ء پیسر اِنت۔
’’ءُ ٹی ایس ایلیٹ1888ء مسوری (امریکہ)ءِ کارجاھی شھرسنیٹ لوئی ء ودی بوتگ‘‘(۴۶)	 
مست توکلی ءِ شاعری ءِ اندرء شعرءِ شرگداریءِ ردء ھمے گپّ درابیت کہ آکلاسیکت ءِ منوگرے بوتگ،دومی شعرءُ ازم ء ھدائی داد ءُ درنگیبی چیزے سرپد بوتگ۔ایلیٹ وت ھم کلاسیکیت ءِ مزنیں منوگرے بوتگ۔مست ءِ ھمے دوئیں شعراں ایلیٹ ءِ ربیت ءِ نگدء را شعری رنگ ء پیسرء گوشتگ ءُ دیم ء آورتگ بلکیں آئیءِ ربیت ءُ یکتاھیں بودشت ء را آسانیں رنگے ء گیشنتگ ءُ سہراکرتگ کہ ربیت ءِ راجدپتری زانت (تاریخی شعور)کجامی ء گوشنت۔
ایلیٹ ءِ اے گپّ کہ ہر مزنیں شاعرءِ شاعری ءِ تہء ربیت ءِ دریچ بیت۔اے ھم مست ءِ گورازیکیں شاعرانی چہرءُ شبین،مسال ءِ گشگ ءِ تہ ء دراءُ سہراانت۔
	انچوکہ ایلیٹ وتی شرگداریءِ تہ ء نوکیں شاعراں کلاسیک ءِ وانگ ءِ ایوک سکین ء نہ دنت بلکیں راجدپتری زانت ء چہ پوہ ءُ آشنابوگ ءِ ھم سکین ء دنت۔مست توکلی ھم ھمے اوگام ء جنت۔
من نہ بُلاّں کہ عاشقاں راہ پیش داشتگ انت 
مستءِ شاعری ءِ تہ ء ربیت ءُ کلاسیک ء گوں مہر،آئی ء زندگ دارگ ءُ ھما رھبندانی پدء شاعروتی ھم زیباھیں ماڑی ء مک بکنت بلے اے ماڈی ءِ مِکّ بوگ ء رندمردم چوھم گوشنت کہ اے ماڑی ءِ زیبائی ءُ شررنگی ءِ تہ ء کئی کئی بہرءُ ونڈگون اِنت۔


ملاقاسم ءِ شاعری ء شرگداری

	بلوچی لبزانک ءِ اولی ءُ دومی دورءِ شاعری ءِ تہ ء آدورءُ زمانگ ء شعرءِ بارہ ء شاعرانی جندءِ لیکہ چونیں بوتگنت،یک نہ یک وڑءُ رنگے ء دراءُ گندگ بنت۔ملاقاسم کہ دومی دورءِ رندءِ شاعراں چہ یکے زانگ بیت۔
آئی ءِ شعرانی دپتر’’پہکیں اشرفی‘‘بشیراحمد بلوچء(۱۹۸۷)ء رِدءُ بندداتگ ءُ دیم ء آورتگ ہمے دپترءِ تہ ء یک ءُ دوشعراں چہ آئی ءِ شعرءِ بارہ ء ہمے لیکہ دیم ء کیت کہ شاعرءِ کارھمیش اِنت وتی مھلوکء سرءُ سوج بکنت،مردم گری ءِ سبک ء آئی ء بہ وانیت۔ آئیءِ گڈسری دورءِ شعراں چہ ھمے گپّ دیم ء کیت کہ نہ لوٹیت شاعری بکنت، شاعری آئی ءِ گوراگناھ ءُ نیکراھی ھساب ء شریں کردءُ کارے نہ اِنت۔آوتی ھمے شعرءُ شاعری ءِ کارء چہ پشومان گندگ ء کیت۔
’’مزنیں طوفان وہارءِ سراآئی ءِ بستگیں شیئرمے دستاں نہ کپت بلے رندانی لڈوریچ وبلوچانی وت من وتے ناتپاکی و جنگ وجیڑھانی بابت ء آئی ء جوانیں شیئرے بستگ بلکن ہماکہنیں شیئرے پدورندان اِنت‘‘(۴۷)	 
ہمے شعرءِ کہ بشیراحمد گپّ ء کنت ھمے شعرءِ گڈسری بندانی تہ ء آشاعراں (پہلواناں) توار پر جنت ءُ گالانی شنگ ءُ تالانی ءِ درس ء دنت کہ مئے وت ماوتی پرشتءُ پروشاں مارازوال ء آرتگ ءُ سرکرتگ۔

’’شاعراں منی گالاں بہ سینگارت
ملک پہ ملک جوانیں قصہاں بیارت
حاکم ومیرانش بہ پیش دارات
پیری ءِ نقش و پیڑیاں چارت
بیڑء پہ گنجیں ھلکہاں میارت‘‘(۴۸)
ملاّقاسم ءِ گوراشاعرءِ کارایش انت کہ چاگردءُ زندء پلگارگ ءِ جہدء بکنت۔اے شعرءِ تہ ء اے ھم درابیت کہ شاعرھما کس اِنت کہ ایمنی ءِ آرگ ء وتی چاگردءُ مھلوک ءِ کمک ء بکنت۔نامداریں مارکسی شرگدارکرسٹوفرکاڈویل ءِ لیکہ ءِ پدء ملاقاسم ءِ اے شعرء شاعرءِ کردءُ اگدھ ءِ ھساب ء چارگ بہ بیت نزیکی یے گندگ ء کیت۔
دگہ یک شعرے ء گوں اے گپّ گیشّ ایت ءُ دیم ء کیت کہ آئی ءِ گوراکرسٹوفرکاڈویل ءِ شعرءِ کِردءُ کارءِ رنگ ،تبکی ،جیڑھ(طبقاتی)یک لچہے ءِ تہ ء بیان کنگ بوتگ۔
مردم ء امروزء چیانمناک کنے
یک پت ویک مات ءُ دوچک پیداک کنے
یکے ء مثل بلبل ء من باغ کنے
یکے ء دائم ہمکنارزاغ کنے
یکے پہ مال و دولتاں گنج دارکنے
یکے ء مفلس و گریب و وارکنے
یکے ء ماں کوٹ و ماڑیاں سردار کنے
یکے پہ امر قدرتاں زردار کنے
یکے پہ واسطہِ لنکہے چم دار کنے‘‘(۵۰)
زندءِ تبکی جیڑھانی ھما بیان ءُ درانگازی ءِ کہ کرسٹوفرگپّ ء جنت کہ شاعرباید نیزگارءِ ھمراھ ءُ سنگت بہ بیت،ملاقاسم ءِ گورادرانت۔یک تپاوتے ھست کہ ملّاءِ گورااِے جُست گوں ھداء بوگ ء اِنت۔اشتراکی لیکہ ءِ تہ ء چاگردءُ زوراکانی لٹ ءُ پُل ء چہ کسے ازگارءُ کسے نیزگاربیت۔
ملاقاسم ءِ رندءِ شعرانی تہ ء پدء اِے لیکہ درانہ بیت۔ ملا قاسم ءِ گشگ ء شاعری ھما کاراِنت کہ ھداچریشی وش نہ بیت ھمے مسال ءُ گپاں چو دیم ء کاریت۔
بسکن او قاسم راہ ءِ شیطان ء
وش نہ اِنت بازیں قصّہ وگپتار
قاسم ء توفیق بدنت جبار
مکئی دربندءِ ببارت یکبار
خانہا تواب کناں سہ بار
ازگناہاں دیرکن مناغم وار‘‘(۵۱)
ملاقاسم ءِ سرجمیں ’’پہکی اشرفی‘‘ءِ تہ ء شعرءُ شاعری ءِ کسّہ ء کوتاہ کنگ ءُ زگرءُ ابابت ءِ نیمگ ء دلگوش دیگ ءِ رنگ ہرجاہ درابیت۔
پنت ہمے بسّن نصیحت اشتری بارنہ کنت
ازچِدوآدیم شاعربازیں گفتارنہ کنت‘‘(۵۲)
اے شعرء چہ اے گپّ ءِ معناھم درکپت کنت کہ قاسم سرپدبوتگ کہ شعرءُ شاعری ء مزنیں بدلی ءُ سدلی یے اتک نہ کنت۔چوکہ آئیءِ گوراشعرءِ لیکہ سرءُ سوج ءُ نصیحت بوتگ۔آھمے سرپد بیتگ کہ شاعری ء چہ شریں رنگے ء مردمانی سرءُ سوج بوت کنت بلے ہر لچّہ ءِ گڈسرء اِے گپّ ھم درابیت کہ گفتارءُ شعرءِ منّت ء ھم بدلی اتک نہ کنت۔
آئی ءِ سرجمیں شاعری ءِ تہ ء دورنگیں لیکہ شعرءِ رِدء گندگ ء کیت۔یکے ھمیش کہ شاعری سکین ءُ نصیحت ءِ کارء بکنت دومی چاگردء پلگارگ ءُ آئی ءِ درشان ءِ کارء بکنت۔بلے اے دوئیں لیکہانی پژدرء آئیءِ نیکراھی رنگء شاعری ءِ چاگردی رنگ نزورترینتگ۔








سرشون
References

۱۔فاروقی شمس الرحمن،صورت معنیِ سخن،اوکسفرڈ یونیورسٹی پریس کراچی، 2011، ت، 3
۲۔بزدار،واحد،قدیم بلوچی شاعری کاتنقیدی جائزہ،قائداعظم یورنیورسٹی ،اسلام آباد، 1998،ت53,
۳۔شاد،فقیر،میراث،بلوچستان اکیڈمی،سیمی چاپ،2008،ت،112
۴۔ھمیش ،ت،111
۵۔بزدار،واحد،قدیم بلوچی شاعری کاتنقیدی جائزہ،ت،25
۶۔شاد،عطا،شاعری مے شاعری(نبشتانک)صورت ،خان،مری،گشین ردانک، بلوچی اکیڈمی اولی چھاپ،1969،ت،163تا164
۷۔شاد،عطا،بلوچی شاعری ءِ نوکیں میل،اولس گچین ،دومی ،1998،پریس انفارمیشن ڈیپارٹمنٹ کوئٹہ
۸۔فاروقی ،شمس الرحمن،تعبیرکی شرح،اکادمی بازیافت کراچی،2004، ت، 87تا88
۹۔شاد،فقیر،میراث، بلوچستان اکیڈمی،سیمی چاپ،ت،109
۱۰۔داد،ا ے آر،لبز،ساچشت ،معنا،استین شنگکار،کیچ،2015،ت76
۱۱۔شاد،عطا،بلوچی شاعری ءِ نوکیں میل،اے ،آرداد،دل ء بلین،سچکان شنگکار گوادر،2012ت،36
۱۲۔ھمیش ،ت،35
۱۳۔لہڑی،محمدبخش میر،پیریں جوانسال مے لبزانک،کریم دشتی،نچین وگچین، شنگکار لوزانک شنگی سنگت،1963ت،40
۱۴۔بلوچ،بشیراحمد،درچین،بلوچی اکیڈمی،سیمی چھاپ،2016،ت24
۱۵۔داد،ا ے آر،لبز،ساچشت ،معنا،ت،82تا83
۱۶۔مری،مٹھاخان،میر،توکلی مست،بلوچی اکیڈمی کوئٹہ،دومی چھاپ، 2012 ت 30
۱۷۔شاد،عطا،بلوچی شاعری ءِ نوکیں میل،اولس گچین ،دومی ،1998،پریس انفارمیشن ڈیپارٹمنٹ کوئٹہ243
۱۸۔داد،ا ے آر،لبز،ساچشت ،معنا،ت،75
۱۹۔ھمیش،ت،76
۲۰۔بلوچ،بشیراحمد،درچین،ت47
۲۱۔ھمیش ،ت،47
۲۲۔جالبی ،جمیل،ارسطوسے ایلیٹ تک،نیشنل بک فاونڈیشن ،اسلام آباد،(ساتواں ایڈیشن)2013،ت،180
۲۳۔بلوچ،بشیراحمد،درچین،ت،25
۲۴۔نیر،عباس،ناصر،انجمن ترقی اُردوپاکستان،2004،ت،47تا48
۲۵۔شاد،عطا،بلوچی شاعری ءِ نوکیں میل،اے ،آرداد،دل ء بلین،سچکان شنگکار گوادر،2012،ت،38
۲۶۔ہاشمی،سید،شھلچہ کار،سیدھاشمی اکیڈمی گوادر،2013،ت،14تا15
۲۷۔شاد،فقیر،درپشوکیں سہیل،دومی چھاپ،2013،بلال بک اسٹیشنری تربت، ت،10
۲۸۔ہاشمی،سید،شھلچہ کار،ت،81
۲۹۔بلوچ،بخشی،بیدل،ملاپازل زندءُ ازم(رحیم مہر)اولی چھاپ،سیدریفرنس لائبریری،2010،ت، 213
۳۰۔شاد،فقیر،درپشوکیں سہیل،ت،10
۳۱۔ھمیش، ت،249
۳۲۔ھمیش، ت،270
۳۳۔فاروقی ،شمس الرحمن،شعر،غیرشعراورنثر،دوسراایڈیشن، شب خون کتاب گھرالہ آباد،1998،ت،108
۳۴۔ہاشمی،سید،شھلچہ کار،ت،81
۳۵۔ھمیش، ت،114
۳۶۔شاد،فقیر،درپشوکیں سہیل،ت،328
۳۷۔ھمیش، ت،353
۳۸۔داد،ا ے آر،لبز،ساچشت ،معنا،ت،51
۳۹۔مری،مٹھاخان،میر،توکلی مست،بلوچی اکیڈمی کوئٹہ،دومی چھاپ، 2012، ت،65
۴۰۔جالبی ،جمیل،ارسطوسے ایلیٹ تک، ت،19
۴۱۔عابدعلی عابد،سید،اسلوب،سنگ میل لاہور،2011،ت،55
۴۲۔،جالبی ،جمیل،ارسطوسے ایلیٹ تک،ت،485تاں486
۴۳۔۔مری،مٹھاخان،میر،توکلی مست،ت،87
۴۴۔جالبی ،جمیل،ارسطوسے ایلیٹ تک،ت،490
۴۵۔مری،مٹھاخان،میر،توکلی مست،ت،15
۴۶۔جالبی ،جمیل،ارسطوسے ایلیٹ تک،ت،484
۴۷۔قاسم،ملا،پہکیں اشرفی،بلوچستان پبلکیشنزکوئٹہ،1987،ت،14
۴۸۔ھمیش، ت،15
۴۹۔جالبی،جمیل،ارسطوسے ایلیٹ تک، ت،462
۵۰۔قاسم،ملا،پہکیں اشرفی،ردءُ بند،بشیراحمدبلوچ،1987، بلوچستان پبلکیشنز کوئٹہ، ت28
۵۱۔ھمیش ،ت،37
۵۱۔ھمیش ،ت،77















پنچمی در
بلوچی نوکیں لبزانک ء شرگداری ءِ ربیّت
		5.1۔	امان اللہ گچکی ءِ شرگداری ءِ ربیت
		5.2۔	کریم دشتی ءِ شرگداری لیکہ
		5.3۔	غنی پرواز ءِ شرگداری لیکہ
		5.4۔	صدیق آزات ءِ شرگداری لیکہ
		5.5۔	نوکیں لبزانک ء نوکیں شرگداری ءِ تب ءُ رنگ


	



بلوچی ءِ نوکیں لبزانک ء شرگداری ءِ ربیّت

شرگداری ء یک زانتے ءِ ھساب ء آئی ءِ ارزشت ء منّگ ءُ زانگ بلوچی ءِ نبشتگی دورء بندات بیت۔
’’سیدھاشمی: شخصیت اورفن‘‘ءِ تہ ء صبادشتیاری نبشتہ کنت
 ’’بلوچی میں تنقیدنگاری پر پہلامضمون عبدالخالق آفاقی صاحب ہی کی تحریدکردہ ہے‘‘(۱)	 
	عبدالخالق آفاقی ء عبدالخالق بی اے نام ء ھم نبشتہ کرتگ۔آئیءِ ھمے نبشتانک’’حقیقتِ شاعری‘‘ ءِ نام ء زانگ بیت کہ اپریل1951ء چاپ ءُ شنگ بوتگ۔ آفاقی کراچیءِ لبزانکی گلّ’’بلو چی بزم ادب‘‘ءِ اگدھ دارے ھم بوتگ،گوں خیرمحمد ندوی ءُ مولوی محمدحسین عاجزء گوں ھم کاربوتگ۔
’’یہ تینوں نہ صرف عالم دین تھے بلکہ بلوچی زبان کے صاحب طرزادیب بھی تھے‘‘۔(۲)	 
اے نبشتانک آئیء’’بزم ادب‘‘ءِ یک شعری دیوانے کہ بوتگ ات چریشی پداے نبشتانک ء رانبشتگ کرتگ
’’پاریگیں مشاعرہ اگرچہ اولیّں بلوچی مشاعرہ بیگ ءِ سبب ء یک کامیاب مشاعرہ ئت ولیکن من ھمے معلوم کت کہ بلوچ شاعراچ یک دگرے چارگ ء شعرگوشنت وحقیقتِ شاعری ء چہ بازکم واقف ئنت،پمیشکاھماروچاچہ منا اے بارہ ء نوسگے حیال بِتّاولیکن کدام زریعہ نہ بیگے سبب ء من وتی حیالات ظاھرکت نہ کتنت،مروچی وتی محبوبیں بلوچی ماھنامہ’ ’اومان‘‘ءِ زریعہ ء وتی شاعریں براساں گوں ھمکلام بیگ ءِ شرف حاصل کنان و امیدواراں کہ بلوچی شاعرہم دگہ زبانانی شاعراں خیال آرائی کنگِ کوشست کننت ووتی قومی زبانے ترقی ءِ سبب بنت‘‘۔(۳)	 
آفاقی ءِ بُنگیجی دانکاں چہ سہرابیت کہ آوتی شاعراں سرءُ سوج کنگ لوٹیت کہ شعرچی یے ءُ ایندگہ زانت ءُ زانشاں چہ چون ءُ چے رنگ ء جتاءُ گستااِنت۔نبشتانک ءِ سرھال ’’ حقیقت شاعری‘‘ھم ھمے ھاتراآئی ء ایر کرتگ کہ اِیشی ءِ تہ ء آوتی شاعراں گُشگ لوٹیت کہ شماایندگہ شاعرانی اشکنگ ءُ شعرانی وانگ ءُ گندگ ء شریں شعرگشت نہ کن اِت دانکہ شماوت شعرءِ راستی ءُ گواچن ء نزان اِت۔
اے گپّ مرچی ھم مارگ بیت کہ بازیں شاعرے شعرولازم گوشنت بلے شعرءِ ھنرء بزاں آئی ءِ زگریں گوناپ(ہئیت)ء،ءُ آئی ءِ سربری ءُ اندری لوٹاں سرپدنہ انت۔وتی دورءِ ھساب ء اے نبشتانک ءِ ارزشت ایش اِنت کہ ایشی ءِ تہ ء آئی ء شہزانتی ءُ شعر،راجدپترءُ شعر،حکایت ءُ شعرءِ تپاوت ء باز جوانیں رنگے ء گیشّینگ ءِ جہدے کرتگ۔اے رنگیں کردی ءُ لیکہی شرگداری ءِ رنگ بلوچی ء ھپتادءِ دھک ء ھم گندگ ء نئیت۔
شعرء آئی ء فارسی ءُ عربی،ءُ روایرنندی شرگداری ءِ لیکہاں گوں گیشّینگ ءِ جھدکرتگ۔شعرءِ توسیپ ء کنان ء آوتی گپّ ء چوکنت۔’’اگرمنطق ءِ زریعہ ء شعرءِ تعریف کنگ بلوٹیں چوگشت کنیں کہ
’’ہرجذبہ ءِ پہ لفظاظاھربت آشعرئن،وچونکہ اے اشکنوکانی سراھم اثرکنت پمیشکاشِعرتعریف چوہم کت کنگ بت کہ ھرکلام کہ انسانِ جذبہ ء چست کنت،حرکت دنت آشعرئن‘‘۔(۴)	 
اسل ء آفاقی شعرء چہ سائنس،شہزانتی،راجدپترءُ حکایت ء چہ گستاکنگ لوٹیت۔شعرءُ سائنس ءِ تپاوت ء چوکنت۔
’’اے قدرہرکس مِنتّ(منّ ایت)کہ شعرے چوش صفت انسانی جوش ء چست کنگ ئن یعنی آئیے اشکنگ ء چہ دلے تھارنج یاخوشی یاجوش پیدابیت۔ اے صفت شاعری ء سائنس وعلم وفن ء چہ جداکنت۔شاعری انسانی جوش ء چہ کارگرت و سائنس یقین ء چے،سائنس اچ دلیل ء چہ کارگرت و شاعری اچ حرکت ء چے،سائنس عقلءِ دیم ء کدام علمی مسئلہ ءِ پیش کنت ولیکن شاعری انسانے حِسّ ء بیدارکنت۔(۵)	 
آفاقی ءِ اے نبشتانک ھماجیڑھانی سرء تران کنت کہ مرچی ھم اشانی سرء گپّ ءُ تران نہ کُٹّ اِتگ چو کہ سائنس ءُ شعرءِ تپاوت یاراجدپترءُ شعرءِ تپاوت،ھمے رنگ ء شعرءُ واکیات،حکایت ءِ تپاوت۔ بلوچی شرگداری ءِ راجدپترء آفاقی ءِ اے نبشتانک بُنکّی نبشتانکے کہ چو ارسطو،کولرج ءُ ایلیٹ ء کہ اشاں شعرایندگہ زانتاں (علم)چہ چون گیشّینتگ،ھمے کارء دنت۔شاعریءُ راجدپترءِ تپاوت آئی ء چہ ارسطوء جِتادگہ رنگے ء کرتگ۔ ارسطوشعرء چہ راجدپترء اے ھاتراجتاکنت کہ شعرھمائی ء گوشنت کہ بیت،ءُ راجدپترھمائی ء نبیس ایت کہ بوتگ۔رپتگ ءُ شُتگ۔
’’تاریخ وشعرِفرق اے مثال ءِ زریعہ ء خوب فہمگ بیت کنت۔یک مردمے جنگل ء رواگاں ئت یک نیمگا چہ یک شیردرآحت،آئیے ترسناکیں گرُگّ وصورت ء چہ آمردمے دل لرزت۔اے مرداگرکدام شخصے دیما اے حالتابیان بکنت،آیقیناشعرگشگ بت،ولیکن اگرعلم حیوان زانوک بت خانہ ء بروت و شیرء بچاریت وآئیے متعلق بیان بدنت،اے بیان علم سائنس،تاریخ یاواقعہ نگاری گشگ بیت،شعرگوشگ نہ بت،اگرچہ شاعریءِ تہء ھم واقعہ نگاری بیت۔(۶)	 
	عبدالخالق آفاقی ءِ اے نبشتانک مرچی ھم نوکیں نبشتہ کارے ء پہ جوانیں کمکے بیت،اگاں آارزانی ء گوں شعرءُ ایندگہ زانتانی فرق ءُ تپاوت ء زانگ لوٹیت۔
بلوچی لبزانک ء شرگداری ءِ دومی نبشتانک امان اللہ گچکی ئیگ اِنت کہ ماھتاک بلوچی دسمبر1956ءِ تاکء’’شرگداری‘‘ءِ سرھال ء چاپ ءُ شنگ بوتگ۔اے نبشتانک ءِ تہ ء لیکہی شرگداریءِ رنگ گندگ ء کیت کہ امان اللہ شاعرءُ شعر،شرگدارءُ شرگداری ءِ لوٹ ءُ گذرانی سرء تران کنت ھمے دورء کہ امان اللہ وتی’’شرگداری‘‘ء نبشتہ کنت،چیریشی سان زیران ء آزمانگ ء کوئٹہ ءِ نبشتہ کارءُ شاعربلوچی لوزانکی دیوان ءِ نام ء 1962ء وتی ہپتگی ءُ پانزدہ روچی دیواناں شعرءُ لبزانک ءِ سرء شرگداری دیوان ھم کن انت۔
حکیم بلوچ وتی نبشتانک’’بلوچی لوزانک ء شرگداری‘‘ءِ تہ ء لوزانکی دیوان ءِ ھال ء اے رنگ ء دنت۔
’’اگاں جوانیاچارگ بہ بیت تہ بلوچی زوان ولوزانک ء شرگداری و باقاعدہیں شرگداری ہماوہدابنابوت کہ گورنمنٹ کالج کوئٹہ ءِ چندیں ورنایاں بلوچی لوزانکی دیوانے 1962ء بُنگیج کت ءُ ہفتگی و پانزدہ روچی لوزانکی دیوان بناکرت انت۔اے دیوان ءِ تہا لوزانت و شاعراں نوشتہ کرتگیں وتی آزمانک‘شعروایندگہ لوزانکی نوشتہ ونت انت و آہانی سراساڑی ایں لوزانتاں شرگداری کرت‘‘(۷)	 
’’شرگداری‘‘بلوچی لبزانک ء شرگداریءِ اوّلی کتاب اِنت۔کریم دشتی اولی مردم اِنت کہ آئی ء لیکہی شرگداریءِ ہمراھی ء ازمی ءُ کردی شرگداری ءِ ھم بُن ھشت ایرکرت۔کریم دشتی ءِ سرشون ءُ مسالاں چہ زانگ بیت کہ آشرگداریءِ مزنیں نام ءُ آھانی ساچشتاں چہ آشنا بوتگ۔کریم اولی مردم ات کہ آئیء پگرءُ لیکہ ءِ بدلء ازم ءُ ساچشت ءِ گپّ کرتگ، پمیشکاماآئیءِ شرگداریء نیوامریکن کریٹی سسزم ء گوں نزیک گندیں۔ پرچاکہ نیوامریکن کریٹی سسزم ھم چاگردی ءُ سیاسی جاورانی چارگ ءِ بدلء ھمے گپّ ء چاریت کہ شعر‘ شعرے‘بزاں وتی لوٹ اِش پوراکرتگ انت کہ ناں۔کریم ءِ اے تب ء ما عطاشاد، عنقا، سیدھاشمی ءِ شاعری ءِ سراگپّ جنگ ءِ وھدء گندیں۔
پدانیام ء بازیں نبشتہ کارے ء شرگداریءِ نیمگ ء دلگوش داتگ بلے آھانی شرگداری نبشتانک کتابی دروشم ء دیم ء نہ اتکگ انت۔اولی دورءِ مردماں چہ حکیم بلوچ، طاہرمحمد خان، صورت خان مری،اے کے بلوچ،مٹھاخان مری ء شریں سرھالانی سرء گپّ جنگ ءِ جھد کرتگ۔بلے اے رِدء مٹھاخان مری ءِ زانت ءُ زانش باز توانااِنت۔آئیء نہ ایوک بلوچی کلاسیک شاعری ءِ تب زانتگءُ سرپدبوتگ بلکیں فارسی ءُ عربی شاعریءِ ربیّت ء چہ ھم آشنا بوتگ۔
شرگداریءِ تب بلوچی ء چوجنزے ءِ پیم ء دیم ء نہ شتگ بلے کدی،کدی کہ کسے ء کتابے ءِ یاشاعرے ءِ سراکمے بازنبشتہ کرتگ،اودء ماراکمے بازشرگداریءِ رنگ گندگ ء کیت۔
کریم دشتی ء پدعاقل خان مینگل ء ’’لوزانکی ایرادگیری‘‘نبشتہ کرت۔اے کتاب بندرء آئیء بلوچی بھرءِ نودربراں پہ نبشتہ کرتگ ات۔عاقل خان مینگل وتی نگدی تب ء کسھی لبزانک(فکشن)ءِ شرگدارے درابیت بلے آئی ء اے نیمگ ء دلگوش نداتگ۔
عاقل خان ءِ کتاب ء ھپت سال رندغنی پروازءِ’’لبزانکی شرگداری‘‘چاپءُ شنگ بیت کہ اولی رندء بلوچی لبزانک ء وانندگیں شرگدارے رسیت کہ نہ ایوک شرگداریءِ راجدپترء چہ پوھ ءُ سرپدات بلکیں آئیءِ دراھیں جنزءُ مئیلاں چہ ھم آشنا ات۔غنی پروازءِ کتاب اولی کتاب ات کہ بلوچی شرگداریءِ تہ ء آئی ء کسھی لبزانک ءِ سرانویسگ ءِ ربیّت ء دیم ء آورتگ ات۔غوث بہارءِ’’مھشر‘‘ءُ منیربادینی ءِ گدارک’’بلّے کہ ماہ بہ کپیت‘‘ءِ سراآئیء جوانیں رنگے ء تران کرتگ ات۔دگہ یک شری یے آئیءِ شرگداریءِ ایش اِنت کہ آیک مکتب ءُ پگرے ء گوں بستگ ءُ ازم ء چارگ ءِ جھدء کنت،چدءُ ساری شرگداری نویسگ وبوتگ بلے کسی گورایک رھبندءُ کِشکے سہرانہ بیت۔
ھمے رنگء صدیق آزاتءِ’’تناپیں تران‘‘اِنت کہ یک نیمگے آشعرءِ تہ ء لیکہ ء چاریت‘ءُ دومی نیمگ ء ایوک ازم ءِ گپّ جنت ءُ لیکہ ء ڈلچارکنت،وھدے مرادساحرءُ گل خان ءِ شاعریءِ سراگپّ جنت گڈاادء شعرءُ شاعرآئیءِ گورایکیں چیزبنت ءُ ادء بس آپگرءُ لیکہ ء چاریت بلے عطا شادءِ سراکہ گپّ ء کپیت گڈابس آئیء ازم ءُ ھنر،چہرءُ شبین دوست بنت۔1995ءِ زمانگ ء کمے بازشرگداریءِ تہء ھواریں پگرءُ لیکہ ءِ بازیں چیزے نویسگ بوت۔کمے بازکسھی لبزانک ءِ سراگپّ ءُ تران ھم بندات بوت ۔اے رِدء ناگمان ءِ’’نگدانک‘‘ءُ نبشتہ کارءِ ’’گپّ روان کنت‘‘سرجم ء کسھی لبزانک ءِ شرگداریءِ سرء کتاب انت۔
ھمے دورء کہ نوکیں نبشتہ کارڈنی لبزانک ء چہ آشنابوت انت۔ءُ کمے باز شرگداریءِ ارزشت ء سرپدبوت انت گڈاھواریں بازیں چیزے دیم ء اتک۔ٹی ایس ایلیٹ ءُ ایذراپاونڈءِ نبشتانک رجانک بوت انت۔بوطیقارجانک بوت۔ھمے دورء کمے باز تب زانتی شرگداری ءُ کمے بازساختیات ءُ پدساختیات ءِ سرانویسگ ءِ تب دیم ء اتک۔اے وھدء بلوچی نوکیں شرگداریءِ تب چاگردی(عمرانی شرگداری)نہ اِنت بلکیں شعرءُ ازم ءِ نیمگء اِنت۔ پرچاکہ روایرنندءِ نوکیں شرگداریءِ مکتب کہ مروچاں وانگ ءُ آھانی سرء نویسگ بوگ ء اِنت آدراھ رشئین فارملسٹ ءُ نیوامریکن کریٹی سسزم ءِ مکتب ء چہ درکپتگ انت۔آلیکہ ءُ چاگردء چہ زیات ازم،گوناپ ءُ شکل ءِ گپّ ء کن انت۔چاگردی ءُ راجدپتری جاوراں نہ چارنت۔بلوچی ءِ نوکیں شرگداری زیات ھمے مکتباں چہ سان زوران اِنت۔اے بدیں چیزے نہ اِنت‘ ہرلبزانکے دومی لبزانک ء چہ کمک ءُ رنگ لازم زیریت۔اگاں ھمے مکتبانی پگرءُ لیکہاں گوں بلوچی لبزانک ءِ ساچشتاں چارگ ءُ چکاسگ ءِ جھدے کنگ بہ بیت۔








امان اللہ گچکی ءِ شرگداری لیکہ

	بلوچی شرگداری ءِ راجدپترء امان اللہ گچکی نبشتگ ءِ راجدپترءِ رِدء دومی مردم اِنت کہ آئی ء اولسرء شرگداریءِ ارزشت ءُ اگدھ،شعرءُ شاعری ءِ سرء گپّ جتگ۔امان اللہ ءِ اولی نبشتانک ماھتاک بلوچی کراچی ء دسمبر1956ءِ تاک ء چاپ ءُ شنگ بوتگ۔ دومی نبشتانک آئیءِ’’بے سرھال‘‘اِنت کہ 1967ء’’بولان نامہ‘‘ء چاپ ءُ شنگ بوتگ۔امان اللہ ء دنیگاتچک ء شرگداری ءِ سرء سئے نبشتانک نبشتگ کرتگ۔آئیءِ اے سہیں نبشتانک تچک ء گوں شرگدار،شرگداری،شعرءُ شاعریءِ سرء انت۔امان اللہ ءِ شرگداری لیکہی رھبنداں گوں بندوک انت۔امان اللہ ءِ گشگ اِنت کہ بلوچی لبزانک ءِ اُمرکسان اِنت،آئیءِ ردی ھم بازانت،ردی پمیشکابازانت کہ شرگداریء راڈالچارکنگ بوتگ۔
’’مروچی مئے زبان ءِ ادیب یک گنڈیں زھگے۔مئے شاعرغلطی کننت زنڈیں جوان ہنچش معلوم بیت کہ وزن،ردیف،قافیہ ادب ءِ تہاہچ چیزے نہ انت،آیانی آزات شاعری ہم چہ سوزوسازء حالی اِنت۔اصل ایشنت کہ مئے شاعرانی عیب کوری وشرگداری ءِ موجودنہ بوئگ مئے شاعرانی غلط روگءِ بنیات اِنت‘‘۔(۸)	 
امان اللہ گوشگ لوٹیت کہ دانکہ شرگداری نہ بیت لوزانت ءُ شاعروتی نزوریاں سرپدنہ بنت،پداسجئیں اُمرء ھمے ردیاں کنان بنت۔ بلے بلوچ لوزانت آگوشیت کہ شرگداریءء چہ ھچ وش نہ بنت آبس وتی ساڑاءُ توسیپ ء دلمانگ انت۔
آشرگداری ء یک آدینکے سرپدبیت کہ چریشی ندکارءُ شاعروتی ائیب ءُ نزوریاں زان انت ءُ سرپدبنت۔
’’شرگداری یک آدینکے کہ شاعروادیب وتی تصویرء گندانت اگر شاعرآدینک ء سنگے بجنت تہ ایش آئیگےءِ بے زانتی ءِ نشان اِنت،وتی رنگء شرکن آدینک ءِ مردوت خوشروبیت۔ پہ نوجوان نسل ء ماراشرگداری ءِ یک نوکیں بنیادے اڈکنگی اِنت،راستی واخلاص ایشگئے اولی حشت اِنت‘‘۔(۹)	 
امان اللہ چوٹی ایس ایلیٹ ء اے گپ ء کنت کہ ہرپدریچ ء پہ وت شرگداری ءِ نوکیں رھبندے آرگ ءُ دیم ء ایر کنگ لوٹیت۔
پداامان کہ ’’راستی ءُ اخلاص‘‘ءِ گپّء جنت کہ شرگداری ءِ ھاترا ھژدری اِنت۔اے گپّ ءِ ماناایش انت کہ شرگداری ءِ تہ ء کینگ ءُ ھسد،زاتی جنگ ءُ داواءِ بوءُ باس مہ بیت۔اے گپّ ٹی ایس ایلیٹ ء اے رنگ ء کرتگ۔
’’نگدکاروزانش ءِ ماتکوھ ءِ ھماچدگءِ سرااوشتاتگ کہ چہ آئیءِ کشاکینگ و بے سمائیءِ پیمیں چیزھچ گوست مکنت بلکیں آیک انچیں دلپاکیں رژنکارے بیت کہ ادب ءِ درائیں اڑوکُڈان ء سسّاساچ ءِ شم و شینکانی مانگیشیان پہ جوانی وسسّاگیشین ایت‘‘۔(۱۱)	 
شرگداری ءُ ساچشت ءِ یک تپاوتے ایش اِنت کہ ساچشت پشت کپیت ءُ شرگداری ءِ بازیں پگرءُ لیکہے ھلاس بیت ءُ روت بلے امان اللہ شرگداری ء چہ ساچشت ء ھم مستریں بستارے دنت۔
’’عیب گشی شرگداری دنیاءِ زندگیں ادب ءِ تہایک برزیں جاہے داریت۔ انگریزی ادب ءِ تہابازسال ء ہمے گپّ فیصلہ نہ بوتگ کہ عیب گیری شرتریں چیزے کہ اصل نبشتگ کنگ اگہ چوش ببیت تہ ہم چہ اصل ادب ء عیب گیری بازکمتریں خدمتے نہ اِنت کہ یکے پہ وتی زبان و ادب ء بکنت‘‘(۱۲) 	 
امان اللہ شرگداری ء ھمنچو ھژدری سرپدبیت کہ آئیءِ ارزشت ء چہ شرگداری ء دیم ء زانت بلے شرگداری آئیءِ گوارایوک عیب گیری نہ اِنت۔آئیءِ گشگ اِنت کہ عیب گیری ءِ تہ ء یک کست ءُ کینگے ھست بیت، اودء ماساچشت ءِ راستی ءُ ازمی مزنی ء دیست نہ کنیں اودء بس چیزءِ ائیب ءُ نزوری گندگ ء کاینت۔بندرء آھمے گشگ لوٹیت کہ شرگدارءِ دیمء ازم بہ بیت،نہ دگہ دشمنی یے بہ بیت نہ سنگتی یے۔
’’عیب کش و شرگدارءِ تہافرق اِنت کہ عیب کشی تہناعیب ء گندیت وشاعرءِ شری ء وتی چماں بندکنت۔شرگداریک ہمددردیں براسے کہ پہ نرمیں زبان ء،پردردیں دلے وتی زبان ءِ خدمت ء کنگ لوٹیت ونہ یکے ءِ دوست اِنت و نہ گوں یکے ء دشمنی داریت،راستین ء وتی گوشیت کہ راست گشگ شریں چیزے‘‘(۱۳)	 
ہمے رنگء شرگدارءِ اگدھ ءِ سرااِے رنگء وتی گپاں دیمء کاریت۔
’’شرگدارءِ یک فرضے ایش ہم استنت کہ آدنیاءِ بہترینیں چیزاں بوانیت،نوکیں خیالاں و نبشتگ ءِ ڈولاں واقف بہ بیت و شروگندگیں ادب ءِ تہافرق کنگ ءِ وتی دماغی طاقت ء سُج وداغ بکنت وچہ آحالاں و واقعاتاں وتی زبان ءِ شاعرو قصہ نویساں حال بدنت‘‘۔(۱۴)	 
اے چندیں گپاں چہ آئیءِ ھمے گپّ گیشیت ءُ دیم ء کیت کہ آئیءِ نزّء شرگداری ءِ کارایوک عیب کشگ مہ بیت بلکیں ساچشت ءِ شریاں ھم دیم ء بیاریت،دومی شرگدارترندءُ زوراکے مہ بیت بلکیں چو ماتے ء وش وش ء وتی چک(شاعر)ءِ نزوریاں بہ ڈسیت داں چیریشی شاعردلپروش مہ بیت۔امان اللہ ھمے گپّء جنت کہ شرگداروانندگے بہ بیت نہ ایوک وتی زبان ءُ لبزانک ء بزانت بلکیں دنیا،جہان ءِ شریں ساچشتاں بہ وانیت دانکہ آھانی رپک ءُ راھاں سرپدبہ بیت ءُ وتی لوزانت ءُ شاعراں زانت ءُ زانش بدنت داں آہرھما تھرءِ کتہ کاری ء کنگ ء انت آئی ءِ بارہ ء شری ءِ سرابزان انت ءُ سرپد بہ بنت۔آئیءِ گوراشرگداری یک زانت ءُ زانشے،اندری جوزھانی درشان ءُ درانگازی نہ اِنت ھمے ھاترا آگوشیت شرگداری ساچشت ء دیم ء کنت ءُ آئیءِ ارزشت ءُ بستارء گیشّینگ ءِ جھدء کنت۔پدااے گپّ ء ھم جنت۔
شرگداروت نبشتہ کارے نہ اِنت بلے شعرءُ ازم ءِ بارہ ء شاعرء چہ گیشترزانت۔ادء آئیءِ گشگ اے نہ اِنت ہرشرگدارشاعرءُ نبشتہ کارے نہ بیت۔ بلکیں ھمے گشگ لوٹیت کہ اگاں نبشتہ کارے نہ بیت بلے شرگداری زانت ءِ بارہ ء سرپدءُ زانتکاربہ بیت۔ادء اے گپ تچک بیت کہ امان اللہ شرگداری ء یک زانت (علم)ءُ زانشے سرپدبیت۔ آاے رنگ ء اگاں یک زانندگے مردمے دستونک ءِ ربیت،آئیءِ ازمء سرپدبیت آدستونک ءِ سراشاعرء چہ شرترگپّ جت کنت،اگاں شاعروت مہ زانت کہ دستونک ءِ ربیت چی اِنت،ءُ آئیءِ ازمی لوٹ چی انت۔پمشکاآگوشیت کہ شرگدارءِ وت نبشتہ کارے بوگ ھژدری نہ اِنت بلکیں ھمے تھریالبزانک ءِ ربیت ءُ رھبنداں سرپدءُ زانتکاربہ بیت۔
شاعرءُ شعرءِ بارہ ء آاے رنگء وتی گپاں دیم ء کاریت
’’منی زات شاعرء ھمے گلزمین ءِ مردے زانت ایشی نہ منیّں کہ شاعرخالی پہ وتی زات ء شاعری کنت و آئراگوں ایشی کارنیست کہ استمان وزانتکارایشی سرپدبنت کہ نا۔بے شک شاعرءِ حیال وانت تہ عام اُلس ء برزانت آئراحق ھست کہ آسمان ءِ بلندیں استالاں دست جنت بلے منی حیال ء کہ پادے ماں گلزمین ء مھ مہ بنت و وت ء شہ بنی آدم ء جتالیکیت۔انسان ءِ دوستی ودردے ماں دل ء مہ بیت تہ آئی شاعری ءِ روچ بازنہ انت۔‘‘(۱۵)	 
	ادء امان ء دورنگیں گپ جتگ یکے ھمے کہ شاعرءِ پگرءُ ھیال لس مھلوک ء چہ برزءُ بالابہ بنت بلے آوتی ربیدگ ،وتی زمین ءِ چہرءُ شبیناں یاوتی ڈنی دنیاءِ قدرت ء چہ پراموش مہ بیت ۔دومی آئیءِ بنگپ ایوک وتی زاتءِ درشان مہ بیت بلکیں سرجمیں بنی آدم آئی ءِ سرھال بہ بیت۔شاعرچٹ ء اندری شاعری مہ کنت کہ آئی ءِ سرپد بوگ گران ءُ مشکل بہ بیت بلے اے گپّ ء ھم کنت کہ شاعری ءِ درشان ءُ درانگازی شاعری ءِ پیم ء بہ بیت، گپّ ءُ ھبرءِ وڑء مہ بیت ،نی آئی ءِ شاعری پشت کپیت ءُ مانیت۔لس مھلوک ءُ اُلس ءِ دردءِ مارگ ءُ آئی ءِ گشگ ءِ مانا اے نہ اِنت کہ شاعری وازے بہ بیت
’’منی معنااے نہ اِنت کہ شاعرجارچین و وازی یے بیت بلے میانی راھے ھست،آئی بنیاتی راہ بنی آدم دوستی و دردبیت بلے سہراکنگ ءِ راھے شاعری ءِ رنگ ء بیت‘‘۔(۱۶)	 
ھمے رنگء آنوکیں تجربت ءُ کتہ کاری ءِ ھم منّوک اِنت۔آگوشیت شاعری ءِ دوکشک انت ۔ یکے ربیتی شاعری اِنت کہ زی گشگ بوتگ ایوک ھمائیءِ رندپداں روگ ھژدری نہ اِنت۔ ھمے رنگء نوکیں کتہ کاری ءِ ھم دربندگ مہ بنت بلے شاعرء پہ ھژدری بیت کہ وتی ربیدگ،وتی کوھنیں شاعری ء ھم سرپدءُ آگاہ بہ بیت داں آئیءِ شاعری درآمدیں شاعری یے مہ بیت۔
’’ہرشاعروشاہ نویس ءِ زندء دو راہ پاچ۔یکے زانت،بہادری،آزمودگ کنگ ءُ نہ ترسی اِنت۔دومی آسانیں راہ پت پیرکی راہ ءِ سراچمانی بندکنگ وروگ اِنت‘‘۔(۱۷)	 
سہ توارءُ سے ھیال آئیء عطاشاد،کریم دشتیءُ صدیق آزات ءِ سرانبشتگ ءُ ھمے گشتگ کہ کتہ کاری کنگ بہ بیت نوکیں ھیال دیم ء آرگ بہ بیت بلے وتی زمین ءُ گلزمینء گوں بندوک بوگ ھژدری اِنت۔امان اللہ گچکی ء بلوچی لبزانک ء شرگداری ءِ رِدء ھمنچوکہ گپّ جتگ آلیکہی شرگداری ء گوں نزیک انت۔اے رِدء آاولی شرگداراِنت کہ آئیء پہ شاعری ءُ شرگداری ء چندیں رھبنددیمء آورتگ،داں رندء لبزانک ھمیشاں دیمء بکنت ءُ نوکیں راھے بہ گیشین ایت۔امان اللہ ءِ شرگداری ء چہ ھمے گپّ دیم ء کاینت کہ شعرایوک لیکہے ءِ شنگ ءُ تالان مہ بیت،ھنچائیں گپّے مہ بیت بلے شاعروتی زندءُ ربیدگ ء چہ پراموش مہ بیت۔شاعروتی زبان ءِ وانوک ء بے ھیال مہ کنت ھنچیں رنگے ء شعرمہ گوشیت کہ آئی ءِ وانوک سرپد مہ بنت۔
امان اللہ لبزانک ء چاگردءُ زندءِ درشانے سرپدبیت بلے اے درشان ءُ درانگازی ءِ ردء آشعرءُ ازم ء ڈالچارنہ کنت،نوکیں تب ءُ کتہ کاری ء ڈالچارنہ کنت۔آئیءِ’’میانی راہ‘‘ھمیش اِنت کہ شعرانسان ءِ دردءِ درشانی اِنت بلے اے درشان چوشعری رنگ ء بہ بیت۔
شاعروتی زبان ءُ آئیءِ تب ء پراموش مہ کنت،ھمنچولوٹیت نوکیں کتہ کاری ءُ نوکیں ھیال دیم ء بیاریت بلے وتی زمین ءُ ڈگارء چہ پراموش مہ بیت۔


کریم دشتی ءِ شرگداری لیکہ

صبادشتیاری وتی کتاب ’’انگریں واھگ‘‘ءِ تہ ء نبشتگ کنت
 ’’کریم دشتی ءِ نگدکاریءِ سئے ترکیبی عناصرانت۔درستاں چہ اولی حبرو ایش اِنت کہ آساری ء استیں نگدکارانی اصولانی سراپجارکنت پداایشانی روشنی ء سسّاساچ ءِ رنگ ودروشم یاجوانی نزوری ء معین کنگ ءِ کوشش کنت۔اے پیم آئیے نگد’’عملی نگد‘‘ء گوں نزیک بیت۔‘‘(۱۸)	 
	کریم دشتی بلوچی ءِ ھواریں شرگدارے،یک نیمگے آشرگداری ء شعرءِ گیشّ ءُ گیوارسرپدبیت،دومی نیمگ ء زندءِ بدءُ سلیّں راھبنداں کشّگ ءُ دوردیگ آئیءِ کاربیت،سیمی نیمگء آشرگداری ء ازمی شرگداری سرپدبیت۔آئیءِ گشگ ء شرگدارء رزااِنت کہ آوتی دل ءِ گپّ ء بہ جنت لیکہاں یلہ بکنت ءُ وتی چماں گوں سسّاساچ ء بہ چاریت
’’کے ایشی ء گشت کنت کہ کجام شرگدارراست گوشیت او کجام رداِنت پمیشہ شرگدارء رااجازت دئیگ بیتہ کہ آوتی دلءِ گپ ء بجنت‘‘(۱۹)	 
وھدے آوتی کتاب’’شرگداری‘‘ءِ تہ سیدھاشمی ءِ سراگپّ جنت آئیءِ دیم ء شرگداری کیت۔آئیءِ گشگ اِنت کہ بازمردم اے گپّ ء جنت شرگداری نہ بیت لوزانک نہ بیت۔ کریم ءِ گشگ ایش اِنت دلدلی ئیں شرگداری کجام اِنت اے زانگ نہ بیت۔کریم دشتی شرگداری ء زانت ءُ زانشے(معروضی)سرپدنہ بیت۔آئیءِ گشگ اِنت شرگداری زانت ءُ زانشے بیت نہ کنت۔اے ہرکسی وتی گندگ ءُ چارگ ءِ پد کردے۔پمشکاآئیء ڈاکٹرفضل خالق ءُ غوث بہارتاثراتی شرگدارسرپدبیتگ انت۔
’’شرگداری‘‘ءِ وانگ ء رندکریم دشتی ءِ نگدکاری ءِ سئے گیشتگیں جہتانی سماکپیت چوناھامئے بلوچی ءِ ورناادیب ڈاکٹرفضل خالق ء کریم ء’’تاثریت پسند‘‘(Expressionist)قرارداتگ و اے حبرداں یک حدے ء راست است اِنت بلے من گوں اے حبرء سرجمیء تپاک نکناں‘‘(۲۰)	 
	ھمے تاثراتی ءِ معناغوث بہارءِ کرّء ھمیش اِنت کہ آئیءِ شرگداری چندیں شاعرانی توسیپ ء دگہ ھچے نہ اِنت۔
’’اے تنقیدی کتابے نہ اِنت۔توصیفی کتابے۔اے کتا ب ءِ تہا لہتے شائرانی شئرانی شری پیش دارئگ بوتگ۔اے گوشئگ بوتگ کہ اے شئر شراِنت’’پرچا‘‘شراِنت اے سرجم ء گوشئگ نہ بوتگ‘‘(۲۱)	 
	کریم دشتی ء توسیپی ءُ تاثراتی شرگدارگشگ و بوتگ بلے آئیءِ تاثراتی ءِ رنگ ایوک ء توسیپی نہ اِنت،آئیءِ شرگداری رھبندءِ تہ ء زبان،لوز،چہرءُ شبین مزنیں بستارے دارنت۔غوث بہارءِ پسّوایش اِنت کہ کریم دشتی ء شعرءِ شری ھم گشتگ کہ آچون بیت اِنت۔
’’مئے ٹوک اے ہندء سراِنت کہ ماشاعرءِ ازم ء چہ آئیءِ لوزاں چارات کنوں او اے لوزیک کیلوئے(معیار)بنت۔بزاں ماچہ لوزاں شاعراو شعربندوک ء او لوزانت او ندکارء گیشینت کنوں یک شعرے۔	 
جدائی تئی من ء را گارکنیں
من ء چہ ہرکس ء بیزار کنیں
دومی شعراِنت
ایردنتیں شپ جدائی ءِ چومرگ ءِ پرشتگ ء
بے تئی اوست ء من سگاں زندءِ گورگنداں چہ تور
اے دوئیں شعرانی احوال یک انت۔اولی شعرءِ تہا جدائی من ء گارکنت۔من ء چہ ہرکس ء بیزار کنت نتیجہ ء ہما خیال اِنت کہ جدائی ءِ بارہ ء چونائیں(عام)مردمانی اِنت۔دومی شعرءِ لاف ء جدائی ءِ شپ ءِ مرگ ءِ پرشتگ ء ایردیگ ہماخیال اِنت کہ شاعرءِ اندری تجربت ء پدرکنت۔‘‘(۲۲)	 
کریم دشتی بلوچی شرگداری ءِ راجدپترء اوّلی مردم اِنت کہ آئیء کردی شرگداری، دیم پہ دیمی شرگداری ءِ ربیّت بندات کرتگ،چدءُ ساری لیکہی رنگ گیشتر بوتگ۔کریم دشتی ء وتی شرگداری نبشتانک ءُ شرگداری ءِ تہ ء دو رنگیں گپّ جتگ،یکے شرگداری اِنت کہ ایشی ء اینچومزنیں ارزشتے نہ دنت۔
’’شرگداری ازم ءِ فہمگ ء کمک دنت،ازم ءِ سازگ ء کمک دات نہ کنت۔اے مثال ء بگرت کہ یک ملاّے شیخ سعدی ءِ کتاب ء وانیت ءُ وتی شاگرداں وانگ ء کمک دنت بلے شیخ سعدی ء را چہ کمک دات کنت؟‘‘(۲۳)	 
کریم اسل ء شرگداری ءِ ارزشت ء ڈالچارکنگ ء نہ اِنت،بلکیں ھمے گشگ ء اِنت کہ شرگداری ساچشت ءِ ارزشت ء گیشین ایت ءُ دیم ء کاریت نہ ایوک آئیءِ گیشّ ءُ گیوارء کنت بلکیں ایندگہ ساچشتاں چہ آئیءِ بالادء گستاکنت ءُ گیشّین ایت۔
’’فن پارے کی کوئی تعبیر حتمی او رآخری نہیں ہوتی،لہٰذاکوئی تنقید حرف آخرنہیں ہوسکتی۔تنقیدکاکام ادبی معیاروں کی روشنی میں ادب کی قدروقیمت متعین کرتاہے۔‘‘(۲۴)	 
کریم وتی ھمے گپّ ء کہ شرگداری چی یے ایشی ء چوگیشیّن ایت۔ 
’’شاعری ءِ اصل شرگدارشاعری اِنت،ہمے وڑء آزمانک ءُ کسمانک ءِ شرگدارآزمانک ءُ کسمانک اِنت‘‘۔(۲۵)	 
	کریم ءِ نزء یک ساچشتے ءِ کدءُ بالادھماوھدء زانگ بیت کہ آئیءِ دیم ء دگہ ساچشتے آرگ بہ بیت،نی زانگ بیت کہ شرترکجام اِنت،بلے ادء ھم یک شرگدارےءِ بوگ ھژدری بیت آئیءِ گوراشعرءُ آزمانک ءِ چندیں لبزانکی لوٹ ءُ گزرھم بہ بنت ھمیشانی ھساب ء آدوساچشت ءِ نیام ء تپاوت کرت کنت۔
کریم دشتی ءِ سرجمیں شرگداری نبشتانکانی تہ ء گیشتریں گپّ شعر،زبان،چہرءُ شبین ھمیشانی سرء انت۔ھمداچہ آئی ءِ رھبندیکے لیکہی بیت،بلے آھمے لیکہی رھبندء کردی رنگء دیم ء کاریت۔
کریم دشتی ءِ شرگداری ءِ لیکہ ءِ ردء گپّ تاثراتی ءُ زیبائی ءِ مکتب ء گوں نزیکی کن انت بلے کردی شرگداری ءِ تہ ء آتاثراتی ءُ زیبائی ء چہ جِتاءُ گستابیت ۔پرچاکہ تاثراتی ءُ زیبائی شرگداری چیزء وتی چماں گوں چارگ ءُ زانگءِ جھدء کنت۔کریم دشتی ءِ کردی شرگداری ءِ تہء دیم پہ دیم کنگ،ازم ءِ شوھازءِ ڈنی رنگے درابیت۔بلکیں لبزانک ء لبزانکی کیلوانی پدء چارگ ءِ جھدء کنت۔
کریم دشتی شرگداری ء دومعناء پہ لبزانکء زیریت۔یکے ھمیش داں کسے وتی درشان دابے ودی کرت نہ کنت آئیءِ سرء شرگداری بیت نہ کنت،دومی ھمے کہ شرگداری شعرءِ ارزشت ءِ گیشینگ ءُ گیشوارءِ کارء کنت۔
امان اللہ گچکی ءِ ’’سے توار سے ھیال ‘‘ءِ سرء گپّ جنان ء شرگداریءِ رھبندء چوگیشین ایت
’’شرگداری ء وت یک دودئے اورہبندے است،رھبندایش اِنت کہ دانکہ شاعرے ء وتی گیشینتگیں رنگ ئے او تہرے نہ بیت آئیءِ باروء شرگداری کنگ نہ بیت‘‘(۲۶)	 
ادء کریم ءِ گشگ ھمیش اِنت کہ یک نوکیں شاعرے کہ بس چارءُ پنچ شعرنبشتگ آئی ء وتی یکتاھیں داب ءُ رنگے ودی نہ کرتگ آئیءِ سراشرگداری بیت نہ کنت،شرگداری ھمائیءِ سرء بیت کہ آئیء وتی داب ءُ رنگے،درشاندابے ودی کرتگ۔
کریم دشتی ءِ کتاب’’شرگداری‘‘ءُ چندیں اے دگہ نبشتانکانی تہ ء زیادھیں گپّ آئیء شعرءُ شاعرءِ سرء جتگ۔
’’شاعری ءِ تہاشررنگی ءِ پول ء را مزنیں ونڈے است،احساس جمال یاجمالیاتی حسن شاعری ء رانمیران کنت‘‘۔(۲۷)	 
اے منتگّیں گپّے کہ شررنگی آمارشتانی رنگ ء بیت کہ لوزانی گچین ،چہرءُ شبین ءِ رنگء،شاعری ءِ سہتءُ زیورگشگ بنت،کریم ءِ گشگ اِنت کہ بایدچیزءِ جندء گشگ مہ بیت بلکیں آئیءِ برانزبت(ایکس رے)یا گوناپ ء دیم ء آرگ بہ بیت ھماکہ شاعرء وت سماءُ ھیال کرتگ۔معناءِ شاہگانی ءِ ھم منّوگراِنت۔آئیءِ گشگ اِنت زانتکاریں شاعرھمااِنت کہ آئیءِ شعرانی معناپراہ ءُ شاہگان اِنت
’’یک زانتکاروکواسیں شاعرے ءِ نشانی ایش اِنت کہ آئیءِ شعرآئی معنہائی گورجُہل بہ بیت‘‘(۲۸)	 
پدگیری ءِ منّوک نہ اِنت۔آگوشیت کہ شاعروتی زانت ءُ پگرء یاگندگءُ مارگ ء ھمنچوتوانابیت ھمنچو آوتی جتاھیں راھے کشیت۔
’’شاعرہماکس اِنت کہ آچہ کش و گورءِ سجائیں مردماں زانو گر و کواس اِنت،آہماہرتین اوبارگیں چیزاں گندیت کہ ہمک مردم اِش دیست نہ کنت۔آدگراں ء راہ شون دنت آزندہ ءِ راہ ءِ آپسراوکنڈگاں چاریت اوپہ رندی مردماں چیدگ(سنگِ میل)بندیت۔اوشاعرکہ دگرانی پداں بہ بیت آئیء رابدمانیں شاعرنہ گوشنت‘‘۔(۲۹)	 
کریم دشتی شعرءُ ازم،ماناشاہگانی ءِ منوگریں شرگدارے،شبین ءُ چہرءُ چیدگان پسندکنوک اِنت۔گپّ ء بندات چو’’تاثر‘‘ءِ رنگء کنت،وتی دلءِ گپّ ءِ نام ء گپت بلے آئیءِ شرگداری ءِ رنگ تاثراتی نہ اِنت بلکیں آشعرء شعری ءُ لبزانکی کیلوانی ھساب ء پسندکنت ءُ دوست داریت۔’’شرگداری‘‘ءِ تہء شرگداری نبشتانک آئیءِ محمدحسین عنقا،سیدھاشمی، اتاشاتءِ دل گریت ءُ شپ ناریت ءِ سرء انت۔اے نبشتانکانی تہء آئیءِ رھبند شرگداری ءِ ڈنی(معروضی)رھبنداِنت۔آیک شعرے یاشاعرے ء اے ھاترا دوست نہ کنت کہ آشاعریاشعرآئیء دوست بیت بلکیں آئیءِ دوستی ھمیش اِنت کہ اِدء شعرھست،چہرءُ شبین ھست،اندری مارشت ءُ گوناپ سازی ھست۔ھمے لبزانک ءِ شرگداری کنگ ءِ لبزانکی کیلو انت، ادء نہ سیاست نہ دگہ پگرءُ لیکہے آچاریت،آبس شعر،ءُ آئیءِ لوٹ ءُ گزراں چاریت ءُ آئیء گیش ءُ گیوارکنگ ءِ جھدء کنت۔بلوچی لبزانک ءِ راجدپترء آاولی کردی شرگداراِنت کہ ایوک رھبندانی گپاں نہ جنت بلکیں رھبنداں ازم تہ ء چارگ ءُ شوھازگ ءِ جھدء کنت۔




غنی پروازءِ شرگداری لیکہ

	غنی پروازءِ ساچشتی سپر1971ء چہ پانزدہ روچی’’ زمانہ‘‘ ء آزمانک ء چہ بیت۔ وہدءِ ہمرائی ء آبازیں تہرانی تہء کتہ کاری کنت۔فکشن بیت کہ فکشن ءِ شرگداری، شاعری بیت کہ نوکیں شعری تھرانی کتہ کاری،اے نیام ء شرگداری،ل بزانک ءُ زند،کتابانی سرء شرگداری تران بازیں چیزے آنبشتگ کنت۔وھدے شرگداری ءِ سراآئیءِ کتاب نہ اتکگ ات ھم بلوچی لبزانک آئیءِ شرگداری نبشتانکاں چہ سہیگ ءُ سرپدات۔’’لبزانکی شرگداری‘‘(۱۹۹۷ء)ءِ چاپ ءُ شنگ کنگ ء رندآئیءِ شرگداری لیکہ ءِ سراگپّ ءُ تران ھم بندات بوت۔غنی پروازءِ’’لبزانکی شرگداری‘‘ءِ نبشتانک ھما انت کہ چدءُ ساری تاک ءُ تاکبندانی تہ ء چاپ ءُ شنگ بوتگ اتنت۔بلوچی لبزانک ء شرگداریءِ راجدپترءِ رِدء اے کتاب ءِ یک مزنیں ارزشتے ھمیش اِنت کہ اشی ءِ تہء لبزانکی بازیں تھرےءِ بُنگپاں جاہ دیگ بوتگ۔لبزانک ءِ راجدپتربیت کہ نگدءِ مکتب،یاآئی ءِ کردی نبشتانک،بازیں سرھالے اے کتاب ءِ تہ ء گندگ بنت۔غنی پروازءِ اے کتاب گوستگیں دوئیں شرگداری کتاب’’شرگداری ‘‘ءُ’’ لوزانکی ایرادگری‘‘ ء چہ اے ھاتراجتاھیں کتابے کہ اِدء وانوک ء پہمیدگیں انچیں شرگدارے گندگ ء کیت کہ آاے کارء عہدبستگی ءُ کمٹمنٹے سرپدبیت۔
غنی پروازلیکی ءُ کردی شرگدارے،اے چیزآئیءِ لوزانکی شرگداری ءِ تہ ء گندگ ء کیت۔
’’اشی ءِ توکا منی سہجیں لبزانکی ءُ شرگداری نبشتانک ھوارنہ انت،بلکیں بس نہہ۹ گچینی،لبزانکی ءُ شرگداری نبشتانک ھوار، چریشانی توکا لبزانک،لبزانکءُ زندءُ لبزانکی نشانی،لبزانکءِ بابت ء انت۔لبزانکی شرگداری ءُ شرگداری رھبندلیکہی شرگداری ءِ بابت ء انت،ءُ ھیال ءِ کتاب ءُ آئیءِ شرگداری،عطاءِ گالے ءُ منی شرگداری،غوث بہارءِ آزمانک’’مھشر‘‘ءُ منیربادینی ءِ ناولٹ’’بلّے کہ ماہ بہ کپیت‘‘عملی شرگداری انت‘‘(۳۰)	 
غنی پروازنوکیں دورء کتابی دروشم ء عاقل خان ء رند اولی مردم اِنت کہ سرجم ءُ برجمیں رنگے ء کسھی لبزانک ء شرگداریءِ ربیت ء را دیم ء آورتگ۔چدءُ ساری کسھی لبزانک ءِ سرء چوکہ تاج محمد بلوچ،عبداللہ جان جمالدینی،عاقل خان مینگلء، کمے باز طاہر محمد خان ءُ صورت خان مری ء نبشتہ کرتگ بلے محکمیں رنگے ء لبزانکی سنچ ء گوں کتابی دروشمء اِشی ءِ پجار کنائینگ ءِ ربیت غنی پرواز ء دیم ء آورتگ۔
اگاں گپّ ء راست ءُ تچک کنگ بہ بیت بلوچی لبزانک ء لیکہی شرگداریءِ رھبندڈن ء چہ آرگ بوتگ انت۔ ہرشاعرے یک لیکہ ءُ پگرے ء گوں نزیک بوتگ ھما لیکہ اش وتی زبان ء دیم ء آورتگ۔کردی رنگ ءُ کاراِشانی وتی بودشت ءُ کمال اِنت۔
لیکہ ھما انت کہ ارسطوء جوڈینتگ انت یاسیموئل ٹیلرکولرج یا ٹی ایس ایلیٹ ء، مہرانکی ءُ ساختیاتیاں جوڑ کرتگ انت یا مارکسی شہزانتی ءُ پگرءِ دبستان ءِ آرتگیں انت۔وت بلوچی لبزانک ء دنیگا بلوچی شاعری ءِ ربیت ءِ ھسابء ھچ رنگیں لیکہ ءُ رھبندجوڑ کنگ نہ بوتگ۔
غنی پروازءِ شرگداری ءِ لیکہ مارکسی ءُ دیمروئی پسندیں دبستان ءِ لیکہ انت ۔ھمے لیکہانی پدء لبزانک ء چارگ ءُ چکاسگ ءِ جھدء کنت۔
’’مارکسی تنقید(دیگراصطلاحات:اشتراکی تنقید،ترقی پسندتنقید، سوشلسٹ تنقید)کی مانند تاریخی تنقید اورعمرانی تنقیدنے بھی سماج اور اس سے وابستہ عوامل کی ان کار فرمائیوں کو اہمیت دی ہے جوکسی طورسے بھی ادب اورادیب پراثر اندازہوسکتی ہیں، بظاہرتوعمرانی تنقیداورمارکسی تنقیدمیں کوئی ایسا فرق محسوس نہیں ہوتاکہ دونوں ہی انسانی معاشرہ سے بحث کرتی ہیں لیکن یہ مشابہت سطی ہے کیونکہ عمرانی(اورتاریخی )تنقیدسماج سے دلچسپی رکھنے کے باوجودبھی خودسماج کی تشکیل میں کارفرما محرکات او رعوامل سے کوئی تعلق نہیں رکھتی۔دونوں انسانی معاشرہ کو جیساکہ وہ ہے ویساہی قبول کرلیتی ہے جبکہ مارکسی تنقیدان امورکاجائزہ لیتی ہے جنکی بناپر معاشرہ کی تشکیل ہوتی ہے اورمحرکات کا تجزیہ کرتی ہے جواس مخصوص رنگ میں رنگ دیتے ہیں‘‘۔(۳۱)	 
مارکسی شرگدارازم ء چہ گیش چاگردی جاورانی چارءُ تپاس ء کنت،ءُ ھماازمءُ لبزانک ء دوست کنت کہ اودء پوریاگر،دہقان ءُ دریاوردءِ سوب مندی درابہ بیت۔بلکیں آھانی گشگ ھم ھمیش اِنت کہ نبشتہ کارءُ شاعرپدمنتگیں تبکے ءِ جھاگیری ء بکن انت۔اشانی نزوری ھم ھمیش اِنت کہ ازمی لوٹانی بدلء لیکہ ءُ پگرء ارزشت دینت۔پرچاکہ یکیں جاورانی نبشتہ کاریں مردمانی ساچشت ءُ ازم جتا ءُ گستابنت۔گڈااشانی گیشینگ گران کپیت ،دانکہ اشاں ازمی رنگ ء چارگ ءُ تپاسگ مہ بیت۔مارکسی لیکہ ءِ شرگدارھما لبزانک ءِ پلہ مرز بیت کہ آئیء سیاسی لیکہ ءِ پدء سازگ بوتگ۔
’’لبزانک ءِ یک ھاسیں کردے بیت،ءُ آکردچاگردی جاورانی بندی بیت۔طبقی چاگرداں لبزانک ءِ کردزیل دار(جانب دار) بیت ،ءُ آبے کردءُ بے زیل دار(غیرخانب دار)بوت نہ کنت۔بے کردءُ بے زیل داریں لبزانک ءِ ماناھمیش بیت کہ’’لبزانک پہ لبزانک ء‘‘اِنت بلے’‘لبزانک پہ لبزانک ‘‘نامیں چیزنہ بیت ءُ نئے بوت کنت ھکیکت ء’’لبزانک پہ زندء ‘‘بیت‘‘(۳۲)	 
لبزانک پہ زندءِ معناھم ایش نہ اِنت کہ یک پگرءُ لیکہے ءِ پژدرء زندء چارگ ءُ درشانگ بہ بیت پرچاکہ زندوت شاہگان اِنت ھمچوجنگءُ پرشت ء پُراِنت ھمنچو مہر،جنس۔امیت ءُ ناامیتی دراھ ھست انت۔بلے دیمروئی پسندیں شرگدارزندمانی ء نزّکارنت ءُ یک مارکسی پگرءُ لیکہے ءِ پژدرء چاریت ءُ معناکنت۔
میتھوآرنلڈءِ درورء غنی پروازدیم ء کاریت۔
’’میتھوآرنلڈء دگہ جاہے گشتگ کہ’’لبزانک زندءِ آدینک ‘زندءِ شرگداری، زندءِ دیمء برگ ءُ زندءِ پہک وپلگارکنئگ اِنت‘‘۔(۳۳)	 
بلے میتھوآرنلڈء زندء رالیکہے ءِ ھساب ء بیان کنگ ءِ نہ گشتگ ۔آئیءِ گورازندءِ معنابازمزن ءُ شاہگان اِنت۔
’’ادب ونقدمیں زندگی اوراسکے مطالعہ کی ترجمانی کے شعور کورماضی کے تناظرمیں دیکھیں تومیتھوآرنلڈ تک ادب برائے زندگی کا تصور رونما ہوچکاتھا۔جب میتھوآرنلڈ نے ادب کو تفسیرحیات قراردیاتوبظاہریہ ایک سیدھاسافقرہ نظرآتاہے لیکن درحقیقت اسکے پیچھے متنوع نظریات۔ایسے نظریات جومتصادم اورباہم دست و گریباں بھی نظرآتے ہیں۔کی کارفرمائی کا ایک جہاں آبادنظرآتاہے۔اس ضمن میں یہ اساسی حقیقت ملحوظ رہے کہ میتھوآرنلڈ نے یہ توکہاکہ ادب تفیسرحیات ہے لیکن اس امرسے بطورخاص تعرض نہ رکھا کہ ادیب زندگی کی تفیسرکافریضہ کسیے سراانجام دیتاہے‘‘(۳۴)	 
غنی پروازءِ گورازندء درانگازگ کنگ آزاتیں رنگے ء نہ اِنت بلکیں شاعرءُ نبشتہ کارءِ واستہ ھژدری بیت کہ آایر دستیں مھلوک ءِ ھاترا نبشتہ بکنت ءُ زوراکاں ایرمادکنگ ءُ بے سوب کنگ ءِ جھدء بکنت۔بلے غنی پروازءِ شرگداری نبشتانکاں چہ اے گپّ ھم گیش ایتءُ درابیت آایوک لیکہ ءِ منوکّ نہ اِنت ازم ء ھم آئیءِ گورامزنیں ارزشتے ھست۔
’’شریں لبزانت نئے ایوکااولی پہنات ء زوریت ءُ نئے ایوکادومیء،چیاکہ یک پہناتے ءِ زورگ ءُ دومی ءِ یلہ دئیگ ءِ آسرء لبزانک ءِ توکابازیں ھرابی ئے ودی بیت۔اولی پہنات یلہ دئیگ بیت تہ لبزانک بے مراد(بے مقصد)بیت۔ءُ دومی پہنات یلہ دئیگ ببیت تہ لبزانک بڈوّل بیت،شریں لبزانت دوئین پہناتانی نیام ء ہم سنگی ءُ ھم تبی ودی کنت ءُ اے ڈول ء مُرادی ءُ ڈولداریں لبزانک سازنت۔‘‘(۳۵)	 
غنی پرواز لبزانک ءِ رِدء کتہ کاری ءُ تجربت ءِ منوگرے ۔پرچاکہ بلوچی لبزانک ء نبشتہ کارے ءِ بستارء اولی مردم اِنت کہ ڈنی بازیں تھرے ءِ اولی تجربت ھمائیء کرتگ انت،کسھی لبزانک ءِ تہ ء نوکیں تکنیک ءُ بنگپانی سرء اولی تجربت کنوک ھم ھما اِنت۔غنی پروازءِ شرگداری لیکہ دیمروئی پسندیں شرگداری یے بلے ایندگہ دیمروی پسندانی پیم ء کتہ کاری ءِ درآئی ءِ گورابندنہ انت،بلکیں وتی گلگدارے ءِ تہء آچودیمروی پسندانی پیم ء نبشتہ کارء لاچارنہ کنت کہ مئے کاررھبندءِ ھساب ء نبشتہ بکن بلکیں آئیءِ نِزّء نویسگ یک آزاتیں کارے،کسے ء را ھم اے گشگ ء لاچارکنگ مہ بیت کہ چوش ءُ اے رنگ ء نبشتہ بکنت۔
’’منی جندءِ ھیال ء لبزانت ءِ سراھچ ڈولیں گرءُ بندءُ پابندی جوانیں چیزے نہ اِنت۔لبزانت ء را اے حکم دئیگ مہ بیت کہ چے ءُ چتورنبشتہ بکن ءُ چے ءُ چتورنبشتہ مکن۔اگاں آئیء چشیں حُکم دئیگ بہ بیت ءُ آاے حکم ءِ پابندی ء پہ وشی یاناالاجی بہ کنت۔گڈاآراست ءُ جوانیں لبزانتے بوت نہ کنت،ءُ راستءُ جوانیں لبزانک ءُ ازم سازات نہ کنت‘‘۔(۳۶)	 
غنی پرواز لبزانک ءِ تہء ایوک لزت ءُ وشی ءِ منّوک نہ اِنت،ھمے رنگء ایوک لیکہ ءُ پگرءِ ھم منگ ء تیارنہ اِنت،دوئینانی یکجائی ءُ ھوریءِ منوکّ اِنت۔ھمے رنگء شرگداری ءِ بوہگ ء لبزانک ءِ دیمروی سرپد بیت،ھمے رنگ ء شرگداری ءِ نہ بوہگ ء آئیءِ ھیال ھمیش اِنت کہ لبزانک پدمنتگ بیت،لبزانک ءِ زندگ دارگ ءِ ھاترا شرگداری ء مزنیں ارزشتے دنت۔
شرگدارء ایوک لبزانک ءُ ازم ء چہ زانتکاریں مردمے سرپدنہ بیت آئیءِ گشگ اِنت شرگدار دنیاءِ درستیں زانت ءُ زانشاں بزانت ءُ سرپد بہ بیت۔وتی نبشتانک’’لبزانکی شرگداری‘‘ءِ تہء شرگدارءِ ساڑاکنان ء دنیاءِ زانتکارانی مسال ءُ دروراں دیم ء آران ء گڈسرء وتی گپّ ء جنت
’’منی نزّ ء شرگدارءِ اے سپئتانی توکا اے گیشی ھم کنئگ لوٹیت کہ شرگدارپلسپہ ءُ سیاست ء ھم زبر ببیت ءُ جہانی تاریخ، مالیات، نفسیات ءُ زندءِ علمءِ ھواری ء ایدگہ راجی ءُ فطری علماں ھم جوڑ ببیت۔ شرگداری ءِ واستاآئیءِ لہتیں سائنسی ءُ دیمروی پسندیں رھبند ببنت،ءُ اے رھبنداں ھند،وھدءُ جاورانی پداپہ نیک نیتّی ءُ بے ریاو روی کارمرد بکنت‘‘۔(۳۷)	 
اے گپّء درائیں زانتکارءُ شرگدارمنّ انت کہ شرگداروانندگ بہ بیت،بازیں زانت ءُ زانشے ءِ بارہ ء سرپدبہ بیت بلے گیشترآلبزانک ءِ اندری ءُ سربری لوٹانی بارہ ء بزانت ۔غنی پروازءِ گوراشرگدارءِ اے رنگیں ساڑاءِ پژدرء ھمے گپّ درابیت کہ آشرگداری ء تاثراتی ءُ زیبائی ءِ چیزے سرپدنہ بیت پرچاکہ تاثراتی ءُ زیبائی ءِ شرگدارھمے گوشنت کہ ساچشتے ءِ درجنگ ءُ آئیءِ بستارءِ گیشینگ ء دگہ زانت ءُ زانشے درکارنہ بیت۔غنی پروازشرگداریء زانت ءُ زانشےءُ آئی ءِ کارکنگ ءِ رھبنداں ڈنی (معروضی)زانتے سرپدبیت۔


صدیق آزاتءِ شرگداری لیکہ

	صدیق آزات ء بلوچی ء بازیں پڑان نبشتگ کرتگ،سپرنامہ بیت کہ شعرءُ آزمانک بلے وھدے بلوچی ء’’ تناپیں تران‘‘(2002)چاپ ءُ شنگ بوت، آ شرگدارے ءِ بستارء ھم زانگ ءُ منّگ بوت۔’’تناپیں تران‘‘بندرء آئیءِ گچینی نبشتانکانی کتابے،گیشتریں نبشتانک ساری ء تاک ءُ تاکبنداں چاپ ءُ شنگ بوتگنت۔صدیق آزات ءِ شرگداری یک لیکہے ءِ شرگداری نہ اِنت،پرچاکہ جتاھیں وھدانی تہء آئیء نبشتگ انت۔ھمے ھاتراآئیءِ ہر نبشتانکے ءِ پژدرءُ لیکہ جتاجتاانت۔مرادساحرءُ گل خان نصیرءِ سرء آئیءِ نبشتگیں سیاھگ مارکسی شرگداریءِ رمء شماربنت،عطاشادءِ سراآئیءِ نبشتگیں نبشتانک نوکی ءِ لیکہ ء گوں بندوک انت۔
یکے ایش اِنت کہ دنیگابلوچی ء شرگداریءِ تچکیں ربیتّے دیمء نہ اتکگ،ھمے ھاترا ہرشرگدارے ءِ گورابازیں رنگءُ لیکہ درابنت۔شرگدارجتاھیں دبستان ءُ پگرے ء گوں بندوک بنت بلے یک دبستانے ءِ تہء دگہ سہ ءُ چاردبستان کشگ ءِ ربیت کم گندگ بیت۔ صدیق آزات کہ مرادساحرءِ کتاب’’پاھار‘‘ءِ پیشگال ء نبشتگ کنت۔آئیءِ گورادیمروی پسندی ءِ عہدبستگی (کمٹمنٹ)درابیت
’’ازم ءِ تہاڈولداری،گرانی ءُ سنگینی ھماوھدء ودی بیت کہ ازمگرچہ زندءِ زپتیں راستیاں وت ء دیروگِستانہ کنت،نزیک کنت و چہ ھمی نزیکی ء ازم ء نوکیں سرحال رسیت‘‘۔(۳۸)	 
اے گپّ ء دراھیں شرگدارمنّ انت کہ نبشتہ کارءُ شاعربایدچہ زندءِ چستءُ ایراں دورمہ بیت،بلے اے گپّ ء ھم کن انت کہ زندچوحالءِ پیم ء درانگازی ءِ بہرے مہ بیت،پرچاکہ اے وڑکنگ ء چہ تاکاری لازم ودی بیت،لبزانکءُ ازم اِناں۔
نبشتہ کارھچ رنگ ء وتی دورءُ زمانگ ء چہ جتابوت نہ کنت بلے آئیءِ کاراے مہ بیت کہ آچہرسازگ ءِ ھنرء چہ وتء پراموش بکنت ءُ حال نبشتہ بکنت۔
صدیق آزات ءِ گورازندء گوں ھواربوگ ءِ معناھمیش اِنت کہ شاعرءُ نبشتہ کارکہ ھماچیزء بیان کنگ لوٹیت وت ھمے چیزءِ بہرے بہ بیت وت ھمے کارء بکنت۔پداآئیءِ گورازندآشوبی زندمانی اِنت آئیءِ گشگ ء نبشتہ کارشرتریں ھمااِنت کہ آئیء بیرکے دستء اِنت۔
’’ھماشاعرکہ وتی شاعری وازم ء گوں زندء ھمدرچ کنگ ءِ جہداں گلائیش است و پہ بلوچ قوم ء وشحالی و شرفداریں زندئی ء و پہ پوریاتگروبیوس وبیدستریں بنی آدم ءِ آسراتی ء انقلاب ءِ گوانک جننت،صفت وساڑاھگ ءِ لائق انت بلے آنہ کہ آھانی زانت وفکرءِ بنزھ دروگ دورنگی،دوتل ودوپوستی ومنافقی اِنت‘‘۔(۴۰)	 
صدیق آزات ءِ گوراشعرء چہ زیات لیکہ ءِ ارزشت گیشتراِنت۔آئیءِ گوراشرتریں شاعرھمااِنت کہ ایوک لیکہ ءِ گپّ ء کنت بلکیں وت جنزءِ تہ ء گون بہ بیت ءُ بیرکے دستء بہ بیت،نی آئیءِ شعراں ارزشت بیت۔ھمے رنگءِ لیکہ ءُ گپّ اُردوءِ نامداریں آزمانک نویس منشی پریم چندء دیمروی پسندیں جنزءِ اولی دیوان ءِ تہ ء اے رنگ ء کرتگ انت۔
۲۔ہمیں حسن کا معیارتبدیل کرناہوگاابھی تک اسکامعیارامیرانہ عیش پروارنہ تھا۔آرٹ نام تھا محدودصورت پرستی کا،الفاظ کی ترکیبوں کا،خیالات کہ بندشوں کا،زندگی کاکوئی آئیڈل نہیں،زندگی کاکوئی اونچامقصدنہیں۔	 
۳۔یہ کیفیت اس وقت پیداہوگی جب ہماری نگاھ حسن عام ہوجائے گی۔اسکی پرواز کے لیے مخصوص باغ کی چاردیواری نہ ہوگی۔ادیب کاعشق محض نشاط اورمحفل آرائی اورتفریح نہیں ہے۔وہ وطنیت اورسیاست کے پیچے چلنے والی حقیقت نہیں ہے بلکہ ان کے آگے مشعل دیکھاتی ہوئی چلنے والی حقیقت ہے۔	 
۴۔ہماری کسوٹی پروہ ادب پورااترئے گاجس میں تفکرہو،آزادی کاجزبہ ہو،حسن کاجوہرہو،تعمیرکی روح ہو،زندہ حقیقتوں کی روشنی ہو‘‘۔(۴۱)	 
صدیق آزات ءِ شرگداری نبشتانکانی تہء اے رنگیں گپ ایوک مرادساحرءِ’’پاھار‘‘ءِ پیشگال ء گندگ ء کاینت۔گل خان نصیرءِ کہ شاعری ءِ سراگپّ کنت اودء ازم ءُ شاعری زبان ءِ ڈولداری،لبزانی گچینکاری ءِ لوٹ ءُ گزردیم ء کاینت
’’نصیرءِ شاعری ءِ حیال پاک وپلگاروتچک انت،شخصیت ھمسنگ وزھن ء رھواراِنت بلے آزندءِ زبہری وراستیانی ظاھرکنگ ء وتی لبز،مارشت ولہڑاں ھفت رنگیں ونرم و نازرکیں آبریشمی پوشاک گورء دیگ ءِ بدلء زبر، ھر گدار و تیزکنت و پیش کنت۔راست اِنت کہ شاعروتی ڈیہہ و قوم وراج ءِ سیاسی حالتاں یک انسان ئی ءِ ڈول ء فہمگ ومارگ لوٹ ایت بلے وھدی وتی سیاسی مارشتاں شعرءِ جامگ گورء دنت تہ باید ای حبرء بزانت کہ انچش کہ آسیاسی مارشتءِ ھدابندیں بنی آدم ایت۔ھمی ڈولء آشاعرایت ھم‘‘(۴۲)	 
صدیق آزات ءِ شرگداری ءِ تہء لیکہی ءُ کردی دوئیں رنگءِ تھرگون انت بلے بلوچی ءِ آدگہ شرگدارانی پیم ء آئیءِ لیکہی شرگداری کوھنیں روایرنندی ءُ بیستمی کرن ءِ شرگدارانی لیکہی رھبندانی سرء انت۔
صدیق آزات ءِ نزّء بلوچی ء دنیگاشرگداری ءِ ربیّت ءِ رواج نہ گرگ بلوچی لبزانک ء وانندگیں مردمانی نہ بوگ اِنت۔آئیءِ گشگ اِنت شرگدارھمامردم بیت کنت کہ وانندگے بہ بیت۔
’’پہ لبزانکی کچہ چینی یانگدکاری ء لبزانک ءِ وانگ وزانگ وسرپدبیگ لازم اِنت۔ھرکس گیشتروانیت وسرپد بیت، لبزانک ءِ جہلانکیاں شرتراوژناگ کت و لبزانک ءِ زِر ءِ مُرواردانی شوھازگ ء پر سلاح بیت و پہک و پلگاریں کچہ چینی کت کنت‘‘(۴۳)	 
بلے آئیءِ وتی شرگداری یک لیکہ ءُ رھبندے ءِ پدء نہ اِنت،شرگدارکجام ھم لیکہے ءِ پدء نبشتہ کرت کنت بلے یکیں وھدء سہ ءُ چارلیکہ ءِ پدء ساچشت ء چارگ،ریسّ ءُ پریسّ کنگ،شرگدارءِ اسلّیں تب ء دیم ء آورت نہ کنت ۔ءُ نہ سا چشت ءِ جوانیں معنائے درابیت اِنت۔
صدیق آزات ءِ شرگداری ءِ بُنپدیک لیکہ ءُ مکتبے ءِ سرء نہ اوشتاتگ ۔مرادساحرءِ ازم ءِ سرء کہ نبیس ایت گڈادیمروی پسندیں کلمکارانی کاررھبندے ءِ منوگربیت،مارکسی شرگدارے بیت بلے عطاشادءِ چارگ ءُ وانگ ءِ کہ جہدء کنت گڈااودء زبان،چہر،اندری مارشت، انسان ءِ ہستی ءُ بے سمائی بے کائی،ازم ءُ دائمی ءِ جستاں دیم ء کاریت کہ اول سرءِ نبشتگیں آئیءِ دراھیں گپاں ردکن انت
’’ عطاشادء وتی شاعری ازمگری وتی دورءِ جاورانی نیام ء نزیکیں رشتہ ئے ودی کتگ بلے عطاشادءِ ازمگری مزنی ایوک وتی دورءِ راستیانی بیان کنگ ءِ تہانہ اِنت۔ایوک عطانہ ھرجوانیں ازمگرکہ ایوک ء وتی دورءِ جاورانی جارچین بیت تہ آوتی دورءُ زمان ءِ چاربنداں بندبیت۔‘‘(۴۴)	 
شرگدارءِ وانندگ بوگ ءِ گپّ کہ دیم ء کیت گڈاآئیءِ گوراشرگداریءِ یک مکتبے ءِ گیش ءُ گیوارھم بہ بیت،پرچاکہ شرگداری یک تبءُ مئیلے نہ انت بلکیں زانت ءُ زانشے،زانت ءُ زانش ءِ کارھمے بیت کہ چیزء ڈنی زانت(معروضی)ءِ پدء چارگ ءِ جھدء بکنت۔شرگداری کہ ساچشت ء ڈنی رھبندے ءِ پدء چارگ ءِ جھدء بکنت اودء اندری ءُ مارشتی رنگءُ تہرپشت نہ کپیت پرچاکہ مارشتی چارگ ءُ پرّیسگ ءِ تہ ء ہرساچشت ء جتاھیں تب ءُ میلے ء گوں چارگ ءُ ندارگ کنگ بیت۔اے گپّ ھم دیم ء آتک کنت کہ صدیق آزات ءِ تناپیں تران ءِ نبشتانک جتاھیں وھدءُ پاساں نویسگ بوتگ،ھمے ھاترا اِشانی تہ ء دگری گندگ ء کیت،شرگداری کتاب سرجم ء کہ آئی ء شرگداری کتاب گشگ بیت اودء اے چارگ ھم بیت کہ کجام شرگداریءِ مکتب ءُ دبستانے ءِ پدء ازم ءُ ساچشت ء چارگ بوتگ۔ آئی ءِ شرگداری درشانداب ءِ تہ ء چہرءُ شبینی رنگ باز گندگ ء کیت۔شرگداری کہ زانت ءُ زانشے گڈاآئی ءِ کارسرپدی دیگ بیت،سرپدی ءِ ھاترادرشانداب ء بے چہرءُ شبینی بوگ لوٹیت۔شمس الرحمن فاروقی وتی کتاب شعرشورانگیزءِ تہ ء حافظ ءِ شاعری ءِ تہ ء جادوگری ھست، رِدء کارمردکنت پداھمے گپّ ء چو اے رنگ ء رد کنت
’’مجھے اعتراف ہے کہ جادوگری کالفظ جومیں نے اوپرحافظ کے حوالے سے لکھاہے،اورجومیرپربھی صادق آتاہے،تنقیدی زبان کالفظ نہیں‘‘(۴۵)	 
اگاں شرگداریءِ زبان گران ءُ مشکل بہ بیت وانوک ء ھچ رنگء شرگدارءِ گپّ رسانک نہ بیت،رسانک پمیشکا نہ بیت کہ شرگداراشارگ ءِ زبان ء گپّ ء بیت،اشارگ ءِ زبان ءِ شرگداریءِ تہ ء کارمرزگ بندرء مسال ءُ درورءِ نہ بوگ ء چہ پیداک بیت۔
ھمے رنگء شمیم حنفی وتی نبشتانک ’’تنقیدءِ زبان‘‘ءِ تہ ء شرگداری ءِ زبان ءِ بارہ ء وتی گپّ اے رنگء دیم ء آورتگ۔
شیم حنفی ءِ گشگ اِنت کہ وانوک ساچشتے ءِ گیش ءُ گیوار ء مدام شرگدارءِ وازمندگ بیت ءُ آئیءِ شرگداری پہ آئی ء مشکل ءُ گران مہ بیت
صدیق آزات ءِ گوراشرگداریءِ رِدء اشارتی زبان ءِ دروربازانت اشارتی زبان ءِ شرگداریءِ تہ ء یک نزوری یے ایش اِنت کہ اودء یک تچکیں بزانت ءُ معنائے دیم ء نئیت۔ساچشتی لبزانک ءِ شری ھم ھمیش گشگ بیت کہ اودء بازمعنادربئیت بلے شرگداری تچک ء ھبرکنگ ءِ رھبندء کارگپت۔
’’گوں زمان ومکان ءِ چارحدّانی پرشگا،نثرونظم ءِ نیام ء دیوارھم سوئتگ وتنّک بیتگ انت ھرنیمگ ء لنجیں لبزانکی تہاری ئی ء مانشانتگ،ھمی تہاریءِ تہاگاری جند(زات)ءِ شوھازگ وآئیءِ رنگ ءِ پجارگ ءِ واسطاھما ازمگرکہ وتی ازمگری بودء شرترکاربست۔پہ نوکیں ادب ءِ اول رنب ءِ رہ دربری ء پاھوءِ چکاس ء ھمائی ءِ پونزبُرزتربیت کنت و منی ھیالء ای درچ ء عطاء ابیدایدگہ درستانی پونزلپ اِتگ انت‘‘(۴۸)	 
اے رِدء تہ ء چہرباز کارمرد کنگ بوتگ ۔بے ارزشت بوگ ءِ ھاترا پونزءِ لِپگّ۔زمان ءُ مکان ءِ چارحدانی پرشگ ءِ تہ ء زمانگ ءُ وھدءِ بدل بوگ ءِ چہرکارمردبوتگ۔لنجیں لبزانکی تہاری ئی ء مانشانتگ ءِ تہ ء ھچ نہ بوگ ءِ گپّ بوگ ء اِنت۔اے رنگیں زبان ءِ ساچشتی ردانک ءُ شعرءِ تہ ء جوازت بازبیت بلے شرگدارء دیگ ءُ سرپدکنگ ءِ زبان لوٹیت،ادء وانوک عطاءِ مزنی ء ھچ رنگ ء سرپد بیت نہ کنت۔
صدیق آزات ءِ شرگداری ءِ تہ ء تاثراتی رنگ ھم بازدرابیت کہ اودء بس دل ء گوں،یامنی خیال ءِ پدء ساچشت ء چارگ ءُ گیشینگ ءِ جھدے کنگ بوتگ کہ پریشی ءِ واستہ ء ھچ رنگ ء شرگدارءِ وانندگ بوگ ھژدری نہ بیت۔وانندگیں شرگدارھما گشگ بیت کہ وتی دل ءِ گپّ یا منی خیال ءِ بدلء ساچشت ء ڈنی یالبزانکی کیلوانی پدء چارگ ءُ زانگ ءِ جھدء کنت کہ اودء شرگدارءِ جندءِ بدلء لبزانکی کیلودرابنت بس۔



نوکیں لبزانک ء نوکیں شرگداری ءِ تب ءُ میل

	بلوچی لبزانک ء دنیگا شرگداری ءِ تب ھما کوھنین اِنت کہ امان اللہ ءُ کریم دشتی ء بندات کرتگ۔بلوچی ء نوکیں شرگداری اِے کساس ء دیم ء نہ اتکگ کہ آئیء یک جتاھیں دبستان ءُ لیکہے ءِ نام دیگ بہ بیت۔
	مروچی ماں دنیاءِ لبزانک ء شرگداری ء باز دیمروی کرتگ،ساچشت ء را جتائیں رنگے ء چارگ ء بازیں دبستان دیم ء اتکگ،اگاں بلوچی ء اِے رنگیں سُرءُ پرنہ بوتگ،ایشی ءِ یک مزنیں سوبے اے بوت کنت کہ بلوچی لبزانک ءِ تب دنیگا شعری تبے، ردانک ء گوں آئیءِ سنگینی دنیگا دیم ء نہ اتکگ۔بلوچی ردانک ء غنی پروازءُ منیراحمد بادینی ء ابیدکہ اِشاں فکشن ءِ تہ ء وتی سرجمیں وھدداتگ ءُ بکشاتگ،ایدگرانی گورابس یک ءُ دو چیزء ابیددگہ ھچ گندگ ء نئیت۔شرگداری رندی چیزے۔ شرگداری چوکہ ردانکی تھرے،ردانک ءِ ھاتر انندگ ءُ وانگ ھژدری بیت۔بلوچانی گورادنیگا اے سوڑگ دیم ء نہ اتکگ کہ آھاں کجام نیمگ ء روگی اِنت۔شرگداری ءُ ردانک شورءُ سوڑگ لوٹیت،وھددیگ لوٹیت۔دومی ھما کس اے رِدء کارکرت کنت کہ شوربکنت کہ آئیءِ تب ءُ میل کجام چیزءِ نیمگ ء اِنت،اے رنگیں عہدبستگی(کمنٹمنٹ)نہ بوگ ءِ سوب ء ردانک ءِ ایندگہ بہرانی نیستی ءِ ہمراھی ء شرگداری ھم ھماجاہ ء اوشتاتگ کہ بندات کنگ بوتگ۔
	وھدے یک راجے ءِ تہ ء زانت ءُ زانش ءِ سنچ ءُ مارگ بیت،آاے سرپدبہ بیت کہ اے دور ردانکی دورے گشگ بیت،ءُ یک راجے ءِ سرپدی گوں زانت ءُ زانش ء اِنت نی وتی سرءُ پرء بندات کنت۔شرگداریءِ ھاتراشرگدارءِ وانگ ءُ سرپدی ھژدری بیت۔ بلوچیں نبشتہ کاربیدے وتی جندءِ لبزانک ء ایندگہ زبانانی لبزانک ء مہ وانیت آئیءِ جاورنیستی ءِ جاور بیت۔یاوبلوچی ء مزنیں لبزانک ساچگ بوگ ء نہ اِنت،ھمے ھاترا آئی ءِ شرگداری ء دیمروی نہ کرتگ۔پرچاکہ اے گپّ منّگ بوتگ کہ شرگداری ساچشت ء پد دیم ء کیت۔بلے پولکاری ء رندزانگ بیت کہ بلوچی ء شریں لبزانک ءِ ڈکال نہ اِنت۔گپّ بندرء ایش اِنت کہ مئے نبشتہ کارنگدءِ ارزشت ء سرپدنہ اِنت۔دومی گپّ ایش اِنت کہ ماشرگداری ء سرجم ء تنقیدسرپدبہ ایں،ایشی ء رامئے چاگردء دنیگاشرزانگ نہ بیت۔بلے راستی چوش نہ اِنت شرگداری ساچشت ءِ ارزشت ءِ گیشینگ اِنت کچہ چینی نہ اِنت کہ بلوچ ءِ لبزانکی چاگردآئیء سگّ اِت مہ کنت۔
کسھی لبزانک ء وشرگداری نہ بوگ ءِ برابرء اِنت۔ناگمان ءِ نگدانک،اے آردادءِ گپّ روان کنت،غنی پروازءِ’’فکشن ءُ آئیءِ تکنیک‘‘ء ابیددگہ ھچ گندگ ء نئیت۔چوکہ اے کردی فکشنی نگدانی کتاب انت۔فکشن ءِ لیکہ سازی ءِ سراچندیں نبشتانک لازم نویسگ بوتگ۔رؤف رازء اے رِدء اولی رندء ’’آزمانک ءِ راجدپترءُ بلوچی آزمانک‘‘ 2015 بلوچستان اکیڈمی تربت)کتابے رِدءُ بندداتگ ءُ دیم ء آورتگ کہ اشی ءِ تہ ء فکشن ءِ لیکی نگدمان اِنت بلے اے دراھیں نبشتانک فکشن ءِ لیکہ سازیءِ ردء باز کوھن انت۔مروچی فکشن ءِ رِدء رشئین فارملسٹ ءُ پدساختیات ء نوکیں گپّ باز دیم ء آورتگ۔اے رِدء بلوچی ء یک نبشتانکے ھم نویسگ نہ بوتگ۔اے دراھ نہ وانگ ءُ بے سمائی ء چہ بنت،بلوچی ء اے رنگیں شرگدارے درنئیت کہ نوکیں زمانگ ءِ لبزانکی لیکہ ءُ تھیوریاں چہ آشنا بہ بیت۔ آشنانہ بوگ ءِ سوب ء نوکیں پگرءُ لیکہانی درءُ دروازگ بندانت۔لبزانک زمانگ ءُ وھدءِ ھساب ء وتی پگرءُ لیکہاں بدل کنان کنت۔زیکیں ھمنچو نبشتانک کہ بلوچی ء کسھی لبزانک ءِ رِدء نویسگ بوتگنت دراھ کلاسیک آزمانک ءِ لیکہاں گوں بندوک انت۔مرچی فکشن ءِ تہ ء گدارءُ آزمانک وتی انٹی سپرء رھادگ اِنت،اے رِدء ھچ رنگیں نوشتانکے دست نہ کپیت۔اگاں یک ءُ دو چوشیں نبشتانکے کہ چیدگی آزمانک یاھیال ریچی آزمانک ءِ رِدء نویسگ بوتگ آھم جوان نہ اِنت بلکیں نیم بندگ ءُ نیم شلونگ انت۔
ہردورے ء کہ یک نبشتہ کارے وانیت،نوکیں شرگداری لیکہاں چہ آشنابیت لازم شریں سُرءُ پُرے دیم ء کیت۔بلوچی ء شعرءِ رِدء کمے نوکیں نگدی رنگ ءُ تہرلازم دیم ء اتکگ انت بلے اشاں کاملین رنگے ء چوشیں باوستے دیم ء نہ آورتگ کہ آئی ءِ سرء گپّ ءُ ترانے بندات بہ بیت۔نوکیں نگدءِ تہرءُ رنگ گیشتر سہ ماھی تاکبندانی منتّ ء دیم ء اتکگ انت۔شونکارانی گشگ ءِ پدء نوکیں نگدءِ سرھالانی سرء کمے نویسگ بوتگ ،وت اے وڑیں شرگدارگندگ ء ئنت کہ نگدء گوں ھمگرنچ بہ بیت ءُ اے ردء جوانیں کارے بکنت۔
اگاں چندیں نوکیں کتاب دیم ء اتکگ اوں،آھانی سرھال ءُ بنگپ،تب ءُ میل کوھنین انت۔بلوچی لبزانک ء زیکء چہ شعرء یا لبزانک ء چاگردی(عمرانی شرگداری)تب ء چارگ ءِ جھدبوگ ء اِنت۔شعرءُ آئیءِ ازم یا آئی ءِ اندرءِ گیش ءُ گیوار،معناءِ شاہگانی،اے سرھالانی سرء بازنویسگ نہ بوتگ۔نگدنویسگ لاچاری یے نہ اِنت،اے یک تب ءُ شورے دانکہ نگدکارءِ وتی تب ءُ میل اے نیمگ ء مہ بیت آجوانیں چیزدیم ء آورت نہ کنت۔
2015تا2016ء اے آرداد ءِ دوشرگداری کتاب دیم ء اتکگ(بیالبزانک ءِ سرء گپّ جنیں،لبزساچشت معنا)کہ اشانی تہ ء کمے باز ساختیات ءُ پدساختیات ءِ لیکہانی پچّارکنگ بوتگ،دومی ساچشت،ازم ھمیشانی لوٹءُ گزرانی بابت ء نویسگ بوتگ،رحمن مرادءِ برد،(2016،بلوچی اکیڈمی)ءِ تہ ء چندیں لیکہانی سرء ھم گپّ ءُ تران گندگ ء کیت کہ بلوچی نگدء شرگداری ءِ نہ ایوک نوکیں کتاب گشگ بنت بلکیں فکشن ءِ نوکیں تھیوری ءُ شعرءِ نوکیں پژدرءِ سرء تران کنگ ءِ جھدکنگ بوتگ۔
چدءُ ساری واحدبزدارءِ شاھیم،رزاق نادرءِ رنگانی رگام ھم دیما اتکگ انت۔ادء ھم کمے باز شرگداری ءِ نہ بوگ ءِ گلّہ،ءُ بلوچی شعرءِ ربیّت ء دیم ء کنگ ءُ گپ جنگ ءِ جھدکنگ بوتگ۔بلوچی ء نگدءِ بازیں دبستانے کہ ماں دنیاء کوھن بوتگنت آھانی کسانیں برمشے ھم بلوچی ء گندگ ء نئیت،مجیب مجاھدء یک ءُ دونبشتانک تب زانتی(نفسیاتی شرگداری) نگدءِ رِدء نویسگ ء ِ جھد کرتگ بلے آئیء وتی اے کارء پدابرجاہ نداشت۔ واحدبزدارء سی جی ژونگ ءِ مچی ءِ نزانشت(اجتماعی لاشعور)ءِ رِدء عطاشادء چارگ ءُ تپاسگ ءِ شریں جہدے کرتگ ات،بلے اے تب ءُ کارھم آئی ء سرجمی ء دیم ء برت نہ کت۔نوکیں تاک ءُ تاکبندانی تہ ء کمے باز نوکیں لیکہانی پجارے لازم دیم ء کیت بلے اے رِدء ھمے لیکہانی پدء بلوچی لبزانک ء چارگ ءِ جھدنہ بیت۔ھمے نوکیں دورء اے آرداد،رحمن مرادءِ گورااولی رندء شاعری ء راجدپتری پژدرءِ بدل ء شعرءُ ازم ءِ رِدء چارگ ءِ جہدبیتگ۔بلوچی نوکیں نگدکمے باز نیوامریکن کریٹی سسزم ءِ دبستان ء چہ آسر منداِنت۔آشاعرءِ چاگردءُ زندءِ زانگ ءِ بدلء شعرء چارگ ءِ جہدء کن انت کہ اے راستی ء شعرے یاشعرے نہ اِنت۔ اے رِدء چہر،شبین،گوناپ سازی ءِ سراکمے بازگپّ ءُ تران لازم بوتگ بلے اے درچ کامل ءُ سرجمیں رنگے ء دیم ء نہ شتگ۔
نوکیں شرگداریءِ دیم ء نہ آھگ ءِ بازیں سوب بوت کن انت۔یکے وھمیش اِنت کہ دنیگاردانک ء ماں بلوچی لبزانک ء وتی پادمیھ نہ کرتگ انت۔دومی ھمیش اِنت کہ ھچ نبشتہ کارء گو ں وت،وتی تب ء گوں شورنہ کرتگ کہ آئیءِ تب ءُ مئیل کجام نیمگ ء اِنت۔ءُ آئیء کجام نیمگ ء روگ لوٹیت۔سیمی لبزانک ءِ جنداِنت کہ اِشی ء بلوچ ءِ زندمان ءُ چاگردء پہ وت چوشیں ارزشتے ءُ بستارے پیداک نہ کرتگ کہ مھلوک آئیءِ نیستی ء گمیگ بہ بیت۔چارمی بلوچی لبزانک ء وھدے مزنیں کساسے لبزانک نویسگ بہ بیت۔شرگداری ھم نویسگ بیت۔درستاں چہ مستریں گپّ ایش اِنت کہ بلوچی ءِ ھمے کمے باز شرگداراں بلوچی شاعریءِ’’شعریات‘‘ء درجنگ ءِ جہدنہ کرتگ۔یک راجے ءِ اسلّیں (اوریجنل) شرگداری ھماوھدی پیداک بیت کہ آزانت بلوچ چاگردءُ زندمان ء شعرءِ ارزشت ءُ بستارچی اِنت۔اودء پدگیری ءُ گیگان،اسل،لبز،معنا شاہگانی،بنگپّ ءُ سرھال چونیں جست انت،اشاں کہ وتی شعریات ءِ ردء سرپدبیت نی گڈاشرگدارارزانی ء گوں دونبشتہ کاراں گیشینت ءُ گستاکت کنت۔بلے اولسرء ھمے لوٹ دیم ء کیت کہ شعرءُ فکشن ءِ ردء لیکہی شرگداریء دیم ء آرگ بہ بیت۔داں مئے شاعرءُ کلمکارآشنابہ بنت کہ فکشن چہ کجاپیداک اِنت چون نبیسگ بیت،شعرءِ سرء دنیگا ایندگہ زانتکاراں چونیں گپّ جتگ،اے رنگیں لیکہی نبشتانک دیم ء بئیت۔چریشی لبزانک ءِ بازیں تھرانی راجدپتر،ربیّت گیش انت ءُ دیم ء کاینت،نی پداکردی شرگداری ءِ نوکیں دورے بندات بیت کنت۔

	
سرشون
References

۱۔دشتیاری،صبا،سیدھاشمی:شخصیت اورفن،اکیڈمی ادبیات ،2006،ت،35
۲۔ھمیش،ت،35
۳۔آفاقی،عبدالخالق،حقیقت ِشاعری(نبشتانک)ماہتاک ،اومان، اپریل، 1951 ت،21
۴۔ھمیش، ت،21
۵۔ھمیش، ت،22
۶۔ھمیش، ت،22
۷۔داد،اے،آر،وتی شوھازء(نبشتانک)سہ ماہی درد،جنوری تامارچ، 2005 ، ت،64
۸۔شاہوانی ،اثیر،عبدالقادر،بلوچی زبان ءُ ادب،شرگداری(نبشتانک)بلوچی اکیڈمی، 1998، ت، 337
۹۔ھمیش، ت،339
۱۰۔جالبی،جمیل،ایلیٹ کے مضامین،سنگ میل لاہور،1989،ت،26
۱۱۔دشتیاری،صبا،انگریں واھگ،سیدھاشمی ریفرنس کتاب جاہ، کراچی، 1999، ت، 10تا15
۱۲۔شاہوانی ،اثیر،عبدالقادر،بلوچی زبان ءُ ادب،شرگداری(نبشتانک)،ت،335
۱۳۔ھمیش، ت،339تا340
۱۴۔ھمیش ،ت،336
۱۵۔ گچکی ،امان اللہ،سئے توارسے ھیال(نبشتانک)ماہتاک، آساپ، اپریل، 1993، کیچ، ت،8
۱۶۔ھمیش، ت،9
۱۷۔ھمیش، ت،4
۱۸۔دشتیاری،صبا،انگریں واھگ،ت،190
۱۹۔دشتی ،کریم،شرگداری،زمانہ پرنٹنگ پریس،1963،ت،44
۲۰۔دشتیاری،صبا،انگریں واھگ،ت،190
۲۱۔بہار،غوث،’’شرگداری ایرادگری‘‘(نبشتانک)ماھتاک ،بلوچی، اگست، 1994 ، ت،29
۲۲۔صابر،غوث بخش،نگدکاری،لوزلوزانت کریم دشتی(نبشتانک) سال، 1997 ، ت، 52 تا 53
۲۳۔ھمیش، ت،14تا15
۲۴۔فاروقی،شمس الرحمن،صورت ومعنی سخن، سال،2011،اوکسفرڈیونیورسٹی پریس کراچی
۲۵۔صابر،غوث بخش،نگدکاری،شاعرءُ شرگدار(نبشتانک) سال، 1997 ، ت ، 15
۲۶۔دشتی ،کریم،مئے لبزانک،نچین وگچین،زمانہ پرنٹنگ پریس کوئٹہ، 1963 ، ت،65
۲۷۔دشتی،کریم،شرگداری،ت،60
۲۸۔ھمیش، ت،40
۲۹۔ھمیش، ت،48
۳۰۔پرواز،غنی،لبزانکی شرگداری،بلوچی اکیڈمی کوئٹہ ،سال،1997،ت،18
۳۱۔اختر،سلیم،تنقیدی دبستان،سنگ میل لاہور،2009،ت،173
۳۲۔پرواز،غنی،لبزانکی شرگداری،ت،27
۳۳۔ھمیش، ت،21
۳۴۔اختر،سلیم،تنقیدی دبستان،ت،179
۳۵۔پرواز،غنی،لبزانکی شرگداری،ت،39تا40
۳۶۔پرواز،غنی(گلگدار)نیادءِ بہارگاہ ،دومی چھاپ استین شنگکارکیچ، 2016 ، ت، 211تا212
۳۷۔پرواز،غنی ،لبزانکی شرگداری، 1997،ت،60
۳۸۔آزات،صدیق،تناپیں تران ،سیّدلبزانکی مجلس امارات،2002،ت،52
۳۹۔سہ مائی ،روشنائی،کراچی اپریل تاجون،2001،ت،25
۴۰۔آزات،صدیق،تناپیں تران ،ت،53
۴۱۔فاروقی،شمس الرحمن،تنقیدی افکار،قومی نسل برائے فروغ اُردونئی دہلی، 2004، ت، 4تا44
۴۲۔آزات،صدیق،تناپیں تران ،سیّدلبزانکی مجلس امارات،2002،ت،79
۴۳۔ھمیش ،ت،42
۴۴۔ھمیش، ت،43
۴۵۔فاروقی،شمس الرحمن،شعرشورانگیزجلدسوم ،قومی کونسل برائے فروغ اُردوزبان نئی دہلی، 1997، ت،32
۴۶۔حنفی،شمیم،تنقیدکی زبان،قومی زبان مارچ،2011،ت، 32
۴۷۔ھمیش،ت، 32تا33
۴۸۔آزات،صدیق،تناپیں تران ،2002ت208



آسر

	اگاں ما اے گپّ ء کنیں کہ ازم ء چہ شرگداری ودی بیت۔گڈاباید اِنت ازم ء چہ پیش ھم شرگداری بہ بیت۔ھو راست ھم ھمیش اِنت پرچاکہ یک شاعرءُ نبشتہ کارے نبیسگ ء پیش کہ بہ جیڑایت من ء اے ھیال ءِ ھاتراچونیں لوزکارمرز کنگی اِنت ،چونیں تکنیکے ءِ تہ ء گشگی بیت داں جوزہ ءُ مارشت شریں رنگے ء مھلوک ء سربہ بنت گڈااِدء چہ ھمے گپّ تچک بیت کہ پیش ء ہر ازم کارءُ شاعرے ءِ گورااے رنگیں شرگداری سنچے لازم بیت،پداھما چاگردءُ زندمان ء کہ نشتگ اودء چونیں گپّ ءُ ھیال ء شعرگشگ بیت ،اِے رنگیں پگرءُ لیکہے آئیءِ زانت ءُ نزاشت ء ھم بیت۔بلے نی شرگداری یک زانت ءُ زانشے ءِ بستارء ہر زبانے ءِ لبزانک ء پہ ھژدری بوتگ،شرگداری پہ لبزانک ء دو کار لازم کنت۔
یکے لبزانک ءِ وانگ ء پدلیکہ سازی کنگ ءِ جہدء کنت کہ شاعرکجامی ء گوشنت،ءُ کجام گپّ ء شعرگوشنت،ھمے رنگ ء پہ کسھی لبزانکء لیکہ ءُ تھیوریزدیم ء کاریت کہ آزمانک ءِ تھرء چون بوگ لوٹیت ءُ آچہ گِدارء چے رنگ ء جتاءُ گستابیت اِشی ءِ زبان ءُ دِرشان چہ شعرء چے رنگ ء فرق کنت۔دومی تھرشرگداری ءِ کردی رنگ اِنت کہ دانکہ لبزانک ءِ لیکہی بھرء چہ آشنانہ بیت نہ کسھی لبزانک ءِ سرا تچک ءُ راستیں گپّے جت کنت نہ شعرءِ،ارزشت ء گیشینّت کنت۔
بلوچی ء مروچی شرگداری ءِ رپتارءُ دیمروی ء کہ آوڑء بوگ لوٹ اِتگ ات آوڑء نہ اِنت۔ھمے ھاترا کہ ہرتھر(صنف)ے ءِ سرا نویسگ ء پیش شرگدارء سہیگ بوگی اِنت کہ من پلاں تھرءِ سرء نبیسگ ء یاں اول ء بزاناں کہ اے تھرءِ جندچہ کجاپیداک اِنت۔اشی ءِ اولی ءُ دومی دورءُ زمانگاں اشی ءِ لوٹ چی بوتگ انت، ءُ اشی ءِ کجام رنگ ء نویسگ ء سوب مندی گشگ بیت۔بلوچ شرگدار وانگءُ لبزانکی راجدپترءِ پوھ بوگ ءِ جہد ء نہ کنت بس تاثراتی رنگ ء (منّگ ءُ نہ منّگ)وتی دل ءِ گپاں درشانگ ءِ جہدء کنت،چریشی ایندگہ ھمے سرپد بنت کہ شرگداری باز ارزان ءُ تاثراتی ءُ اندری کارے،دگہ وانگ ءُ زانگ نہ لوٹیت،چریشی بلوچی ءِ تہ ء شرگداری ارزان پسندی ءِ کارے جوڑبوتگ ءُ ہرکس ہرتھرئے راجدپتر،ازمی لوٹ اشاں نہ زانت ءُ بندات بیت نویسگ ء۔اِے رنگ ء ساچشت ء گوں زوراکی یے بیت،ءُ مدان،مدانء شرگداری ءِ نام ء بوتگیں نزانتکاری ء چہ سنگینیں وانوک دلپروش بنت۔وت شرگداری اِے رنگیں سُبکیں کارے نہ اِنت۔شرگداری تاثرانی ءُ دلءِ گپّے نہ اِنت۔شرگداری راسبندگری(منطقی)رھبندے۔شرگداری ءِ جوانیں رنگ ء ما ھما شرگدارءِ گوراگندیں کہ اولسرء ھما تھرءِ سرء کہ گپّ کنت،آئی ءِ راجدپتر،ربیت ء پوھ بوگ ءِ جہدء کنت نی دیم ءِ ساچشت ءِ اندرء پترگ ءُ زانگ ءِ کارء دست ء گپت۔
من ’’شرگداریءُ بلوچی شرگداری‘‘ءِ سرء کارھم ھمے ھاتراکرتگ کہ شرگداری ءِ رِدء سنگینیں رنگے ء جوانیں کارے بکناں داں شرگداری زانشے ءِ بستارء بلوچی لبزانک ء زانگ ءُ پچارگ بہ بیت،ءُ نوکیں پدریچ بزانت کہ ساچشتے ءِ سرا شریں رنگے ء گپّ ءُ تران چون کنگ بیت۔
اولی درء شرگداری ءِ لوزی ءُ گالبندی معناءِ گیشّنگ ءِ ہمراھی ء ایندگہ زانت ءُ زانشاں گوں(پولکاری،ساچشت)آئی ءِ نزیکی ءُ سیالی ء گیشینگ ءِ جہدکرتگ۔اے گپّء را ھم دیم ء آورتگ کہ پولکاری ءِ رپک ءُ رھبندچون گوں شرگداری ء ھورءُ جتابنت اِنت ءُ اِشانی تہ ء گپّ ء را منائینگ ءِ رھبند چون ءُ چے رنگین انت۔ھمے رنگ ء ساچشت ءُ شرگداری ءِ نزیکی ءُ سیالی،ارزشت ءُ بستارء ھم گیشینگ ءِ جہدکرتگ۔اے رِدء ھمے آسرء سربیتگاں کہ شرگداری پہ لبزانک ء لازم ءُ ھژدری اِنت بلے شرگداری ءِ اُمرباز نہ اِنت ءُ ساچشت دائمی چیزے ،آئی معنا درکپگ ءِ دِرچ کدی ھم ہلاس نہ بیت۔پرچاکہ ساچشت ھزارپہنادی چیزے،ءُ آئی ءِ معنا دیگ ءِ دِرچ کدی ھم ہلاس نہ بیت بلے شرگداری یک وھدے،موسمے ءِ چیزاِنت۔ھواِے گپّ راست اِنت کہ بیدے شرگداری ء ساچشت ءِ ارزشت ءِ گیشینگ ءِ کار گران ءُ مشکل اِنت،زانگ نہ بیت یک ءُ دومیگ ء(دوساچشتکارءِ نیام ء فرق)کے مسترءُ کے شرتراِنت۔ھمے رنگ ء اے دورءِ تہ ء شرگداری ءِ زبان ءِ گپّ ء را ھم دیم ء آورتگ کہ چدءُ ساری سنگینیں رنگے ء بلوچی لبزانک ء گپّ نہ بوتگ۔ھمے گپّ ء را گیشینگ ءِ جہد کرتگ کہ شرگداری ءِ درشانداب (اسلوب)شعری بہ بیت یا تچک ءُ راست کہ ارزانی ء وتی شرگدارانی رسانک بکنائین ایت۔اے رِدء ارسطوء بگرداں کولرج ء،ءُ چندیں اُردوءِ مسال ءُ دروراں چہ ھمے آسردیم ء اتکگ کہ شرگداری زانت (علم)ءُ زانشے بایداِشی ءِ درشانداب ارزان ءُ بے چہر(بغیر استعارہ)بہ بیت۔پرچاکہ شرگداری ءِ تہ ء شرگدار وتی وانوک ء ساچشت ءِ بارہ ء نوکیں چیزے دیگ ءُ زانتکارکنگ لوٹیت اگاں آئی ءِ زبان اشارگ ءِ تہ ء بہ بیت شرگداری وانوک ءِ دل ء وتی ارزشتءُ بستارء ہلاس کنت۔
دومی درءِ تہ ء روایرنندء شرگداری ءِ ربیّت ءِ سرء گپّ کنگ بیتگ۔اولی رندء من اے گپّء را دیم ء آورتگ کہ شرگداری ءِ بنداتی رنگ ءُ نیمونگ چہ مصرء گندگ ءُ درابنت۔بیدے ابن حنیف(دنیا کاقدیم ادب)ء اُردوءُ بلوچی ء شرگداری ءِ بندات ء چہ یونان ء کن انت۔
من پولکاری ءِ مِنتّ ء اے گپّء را راست کرتگ کہ مصرء اونوء نندکیں خاخپ ارراسونب(ان خو)اولی مردم اِنت کہ شعرءِ زبان ءُ نوکی ءِ سراگپّ اِش کرتگ۔ءُ اے مردچہ ارسطو ء چہ یک ءُ نیم ھزار کرن پیش ءِ شرگدارے۔ان خوءِ گپّ اینچو کرن گوزگ ء پد ھم مرچیگیں ماڈرن ازم ءِ شرگداری لیکہ ءُ دبستان،’’نوکیں شرگداری ‘‘، ءُ ’’ ساختیات ءُ پدساختیات ‘‘ءِ گپاں گوں نزیکی کن انت۔ھمے درءِ تہ ء یونان ء شعرءِ رِدء عومرءِ زمانگ ء چونیں لیکہ دیم ء اتگ انت۔ھمایاں گیشیّنتگ ءُ دیم ء آورتگ کہ آدورء عومرشاعری ء ھدائی دادے سرپد بوتگ، ہسیڈ ء گشتگ کہ شاعری ھنرے کسے ھم بہ لوٹیت اِشی ء دربُرت کنت ‘ ھمایانی گپانی پژدرء نیکراھی ءُ شہزانتی ءِ ھم گپّ کرتگ کہ پرچااِے رنگیں گپّ آوھدء کنگ بوتگ۔
دومردم کہ شہزانتی ءُ سائنس ءِ ھما مزنیں نام انت کہ رندءِ بازیں شہزانتاں چہ ھمیشاں وتی اولی درونت دربرتگ،افلاطون ءُ ارسطو ءِ کوھنیں نقل ءِ جیڑھ ء نہ ایوک دیم ء آورتگ بلکیں دوئینانی زمانگ،شہزانتی ءِ رِدءُ پژدرء چارگ ءِ جہدکرتگ۔بلوچی لبزانک ء ھمنچو کہ شرگداری ءِ سرا کتاب دیم ء اتکگ،شرگداری،لوزانکی ایراد گری، لبزانکی شرگداری،تناپیں تران، شاھیم،رنگانی رگام،ھچ کتاب ءِ تہ ء ھم لبزانک ءِ راجدپترء اوّلی شرگداری جیڑھ ءِ سراکس گپّ نہ کرتگ ۔بیدے کریم باشندہ ء ماھتاک بلوچی ءِ تاکے ء ارسطوءِ ٹریجڈی ءِ سرا نبشتانکے نبشتگ کرتگ۔اے درءِ تہ ء افلاطون ءُ ارسطوءِ لبزانکی لیکہاناں،نقل ءِ تران ء را دوئینانی شہزانتی پگرءُ لیکہ ءِ پد ء گیشنتگ ءُ اے گپّّ ء را راست کرتگ کہ افلاطون لبزانک پہ زندءِ منوگرّے بوتگ ءُ ارسطو ازم ءُ لبزانک ء آزاتیں چو شہزانتی ءِ پیمیں چیزے سرپد بوتگ۔افلاطون وتی مثالی ریاست ءِ دیم ء لاچاربوتگ ءُ شاعرءُ شاعری ء را ڈلچار کرتگ۔اے درءِ تہ ء یونانی کلاسیک شرگداریءِ پگرءُ لیکہ گیشینگ ءُ دیم ء آرگ بوتگنت۔
سیمی درءِ تہ ء رومن دورءِ شرگدارءُ انگریزی لبزانک ءِ کولرج،میتھوآرنلڈءُ ایلیٹ ءِ سرء تران کرتگ۔اے درءِ تہ ء ھماشرگدار ھوارگیجگ بوتگنت کہ آھانی پگرءُ لیکہانی رنگ ءُ اسرمرچی ھم گندگ ءُ درابنت۔
ہوریس ءُ لانجانئس ءِ شرگداری پگرءِ رنگ ءُ تھرانی گیشینگ ءِ ہمرائی ء اے گپّ ءِ سرا ھم تران کرتگ کہ چرے دوھینانی گوراافلاطون ءُ ارسطوءِ رنگ ءُ اسرچینچک اِنت۔اے دورء یونان ءِ کلاسیکی لبزانک ءُ ارسطوءُ افلاطون ءِ شرگداری اسر رومن راج ءِ رگ ءُ ریشگانی تہ ء چو ھون ء گردش کنان بوتگ،رندءِ لہتیں شرگدارجتاھیں پگرءُ دبستان ءِ شرگدار بوتگنت (کولرج، میتھوآرنلڈ،ایلیٹ)کولرج مہرانکی دورءِ آخرءِ شرگدارے بوتگ ءُ شاعری ء لزت ءُ وشی یے سرپدبوتگ۔رِدانک ءُ شعرءِ نیام ء لیکہ سازی کنگ ءُ اشانی گیشینگ ء آگوں ارسطوء نزیک گندگ ء کیت۔ازم ء امیجنشین سرپد بوتگ۔بلوچی لبزانک ء عطا شادءُ کریم دشتی ء،پد رندءِ مردماں چہ اے آردادؔ،رحمن مراد،ءُ ایندگہ نبشتہ کارانی گوراکولرج ءِ رنگ ءُ گپّ ھم مسال ءِ پیم ء دیم ء کاینت۔ھمے رنگ ء میتھوآرنلڈ ءِ لیکہ ءُ گپّ عاقل خان مینگل،غنی پروازءُ واحدبزدارءِ گوراھم گندگ بنت۔میتھوآرنلڈءِ شرگداری ربیدگ سازگ ءُ جوڑینگ ءِ جہدء کنت۔بلوچی ء میتھوآرنلڈ ءِ اے گپّ’’لبزانک زندءِ آدینک اِنت‘‘ ءِ معنا ء لبزانک ءِ گواچنی درشان ءِ معناء زیر گ بوتگ کہ لبزانک زندءِ تہ ء ہرچی کہ بیت نبشتہ کارآھاں دیم ء بیاریت۔بندرء آئی ءِ ھمے گشتن ءِ معنا ایش اِنت کہ لبزانک پہ انسان ء ربیدگ ءُ رھبند جوڑ بکنت داں انسان ء زندگ بوگ ءِ ھاترا شریں انسانی راہ ءُ کشکے نصیب بہ بیت۔میتھوآرنلڈ ءِ زمانگ ء سائنس ءِ دیمروی ء چہ یک ترسے دیم ء اتکگ ات کہ اے نیکراہ ءِ جاہ ء گپت ءُ انسان بے رھبندیانی تہ ء کپیت گڈالبزانک ایوک سائنس ءِ دیم ء داشت کنت،نی لبزانک ءِ ذمہ واری بیت پہ انسان ء رھبندبہ سازیت بزاں کلچرجوڑبکنت۔قدرءُ اقدارجوڑبکنت کہ نیکراہ ء پد ماھمیشانی ھساب ء وتی زندء بگوازینیں۔
سیمی مردم ٹی ایس ایلیٹ اِنت کہ سجئیں اُمرء آئی ء ھمے گپّءِ اپسوزبوتگ کہ ما امریکہ ناں چوشیں ربیدگے نیست کہ ماپہر بہ بندیں۔ٹی ایس ایلیٹ ءِ گورامیتھوآرنلڈ ءِ رنگ ارزانی ء گوں گندگ بیت۔ھمے ربیدگ ءُ کلچرنہ بوگ ء غم آئی ء گشتگ ات کہ باید ماوتی راجدپتری سنچ ءُ سسّاء بزانیں۔اے سنچ ءُ پگرآئی ء یونانی ءُ روایرنندی ایندگہ زبانانی اندرء شوھازگ ءُ زانگ ءِ جہد کرتگ۔ٹی ایس ایلیٹ اولی مردم اِنت کہ بلوچی لبزانک ء آئی ءِ اسرء مااے وڑء گندیں کہ سہ ماہی’’درد‘‘گوادرء پہ آئی ء کنجے(گوشہ)ایر کرتگ ات۔آئی ءِ نامی ایں نبشتانک ءُ لچّہ رجانک کنگ بوتگ انت کہ روایر نند ءِ دگہ کس اے ھساب ء رجانک نہ بوتگ۔اے درءِ تہ ء من آئی ءِ لبزانکی ربیت ءُ یکتاھیں بودشت،شرگداری ءِ اگدھ،ء آسانیں رنگے ء گیشینگ ءِ جہد کرتگ کہ آئی ءِ گورا لبزانکی ربیت ءُ سنچ ءُ سماچی ء گوشنت۔بلوچی لبزانک ء چدءُ ساری کولرج،میتھوآرنلڈ،ٹی ایس ایلیت ءِ گپّ ءُ مسال دیم ء آرگ وبوتگ انت بلے سرجمی ء آھانی سرء گپّ نہ بوتگ۔اے درء نہ ایوک آھانی شرگداری ءِ ارزشت گیشینگ بوتگ بلکیں اِشی ء را ھم گیشینتگ کہ مارا وتی لبزانک ءِ رِدء اِشانی لیکہ چنچوکمک کرت کن انت۔
چارمی درکوھنیں شاعری ءِ تہ ء شرگداری ءِ رنگ ءُ تہر ءِ شوھازاِنت۔اولی کاراِنت کہ چدءُ پیسر کس ء اِے نیمگ ء دلگوش نہ داتگ۔گران ءُ مشکلیں کارے ولازم بوتگ پرچاکہ اے رِدء بلوچی ء یک نبشتانکے ھم نویسگ نہ بوتگ۔ کوھنیں شاعری ءِ سرا ربیدگی ءُ راجدپتری ھسابء نویسگ بازبوتگ بلے آئی ءِ شعرءِ ازم(شعریات)ءِ نیمگ ء کس ء ھم دلگوش نہ داتگ۔
من اولسرء کوھنیں بلوچی شاعری ء چہ شعرءِ بارہ ء بلوچ زندمان ء چونیں گپّ ءُ لیکہ بوتگنت،ایشی ء رامن شاعرانی شعراں چہ کشّتگ ءُ آھانی سرء تران کرتگ۔تچکیں گپّے کہ یک چاگردے ء کہ شعرگشگ بوتگ اودء زانت ءُ نزا نشت شعرءِ بارہ ء یک لیکہے لازم بوتگ‘پرچاکہ داں یک چاگردے اے مہ زانت کجام چیزء شعرگوشنت۔اودء کسان ءُ مزن،شعرءُ ھراب ءِ لیکہ دیم ء اتک نہ کنت ۔پولکاری ء چہ اے گپّ تچک ءُ سہرابوتگ کہ آمہرانکی ءُ جنگی شعرءِ ربیّت ءِ تہ ء زبان ء اشارگ ءُ چہر ءِ تہ ء گشگ ءِ ربیتے بوتگ،ھمے ھاترا شہ مرید ءُ بالاچ ءِ شاعری ءِ سرا گیشترپہربندگ بوتگ،پہربندگ ءِ پژدرء ھما چاگردءِ شعرگشگ ءِ لیکہ دیم ء کیت کہ اودء چونیں شاعری ء دوست ءُ پسند کنگ بوتگ۔جام درک ءِ شعرانی تہ ء باز جاہ ء اے گپّ گیشّ ایت ءُ زانگ بیت کہ شعرءِ تہ ء چہرءُ شبین ،گوناپ سازی (پیکرسازی)ءِ لوٹوکے بوتگ۔
گالوں گشتگ انت
دروں سپتگ انت
یا
گوشدار ات حدیثاں جام ءِ
جام ءِ سرء نہ ایوک شعرءِ ازم ءِ رِدء آئی ءِ شعردیم ء آرتگ انت بلکیں روایرنندی شرگدارنی لیکہاں گوں چکاستگ ءُ گیشنگ ءِ ھم جہدکرتگ۔مست توکلی ءِ گوراشاعری وتی کلاسیک ء گوں بندوکی ءِ ھنرے بلکیں آئی ءِ گشگ ھم ھمیش کہ منی راجدپتری سنچ ءُ زانت،منی کوھنیں شاعرانی مِنّت اِنت۔مست شاعری ء درنگیبی ازمے سرپدبیت۔ ملاپازل ءِ گوراشعرء پہ گونڈگرگ یاکمے لبزانی تہ ء گشگ ماں دنیا ءِ ھنرمندیں شاعراں گوں آئی ء نزیک کنت۔ملاقاسم ءِ گوراشاعری چاگردءُ زندمان ء بدل کنگ ءُ کلاھ ء سرکنگ ءِ ھنرے۔
اے درءِ تہ ء شاعرانی شعراں چہ شرگداری ءِ گیشینگ ءِ تہ ء من جھد کرتگ کہ آزمانگ ءِ بلوچی شعری ازم ءُ بوطیقاء بزاناں کہ بلوچ شعرءُ ازم ء چونیں چیزے سرپدبوتگ انت۔
پنچمی درءِ تہ ء اولسرء نبشتگیں دورء اوّلی شرگدارء شوھازکرتگ ءُ دیم ء آورتگ کہ چدءُ ساری مئے زانندگ ءُ زانتکارھمے سرپد بوتگنت کہ اولی شرگدارکریم دشتی اِنت۔ راستیں گپّ ایش اِنت کہ کریم دشتی ء چہ پیش امان اللہ ءِ ’’شرگداری‘‘نبشتانک (ماھتاک بلوچی 1956)ء چاپ بوگ ء اِنت۔کریم دشتی امان اللہ ء چہ پدءِ مردم اِنت۔اولسرء عبدالخالق آفاقی ء ’’حقیقت ِشاعری‘‘ نبشتگ ۔راجدپتری رِدء اولی شرگدارھم ھمااِنت۔اے درءِ تہ ء اولی کار شرگداری(نبشتگیں دور)ءِ راجدپترء تچک ءُ راست کرتگ۔پدااشانی لیکہ ءُ پگرانی سرء گپّ کرتگ ءُ روایرنندی شرگدارنی تب ءُ رنگانی شوھازءُ درجنگ ءِ ھم کارکرتگ۔اے گپّ ء راھم گیشینگ ءِ جہدکرتگ کہ بلوچی ءِ شرگدارانی سیالی شرگداری ءِ کجام مکتب ءُ دبستان ء اِنت۔
گڈسرء نوکیں شرگداری ءِ تب ءُ میلانی سرء گپّ کرتگ۔نوکیں شرگداری ءِ تب گوستگیناں چہ کمے اِے ھاتراجتاءُ گِستااِنت کہ اشانی گورا روایرنندی نوکیں لیکہانی چوکہ ساختیات،پدساختیات ،رشئین فارملسٹ،ءُ نیوکریٹی سسزم (نوکیں شرگداری) ءِ رنگ ءُ تہر گندگ بنت۔دومی اے دورءِ شرگدارساچشت ء دیم ء کنت ءُ گپّ جنگ ءِ جہد ء کنت۔اے دورءِ تب ء چاگردی ءُ راجدپتری شرگداری ءِ رنگ گندگ ء نئیت۔گوستگینانی گوراراجدپتری ءُ چاگردی رنگ باز درابیت۔
نوکیں شرگداری ءِ دورء زانت ءُ زانشانی بازیں راہ ءُ درے پچ بوتگ،شرگدارکمے وانندگ ھم بوتگ،اے گپّ ء سہیگ ءُ سرپد اِنت کہ ماں دنیا ء ساچشت ء را چارگ ءُ تپاسگء چونیں گپّ ءُ تران دیم ء اتکگ انت،چریشی آزانتکاربوتگ کہ نی وتی ساچشت ءُ لبزانک ء چون بچاریت ءُ درجنگ ءِ جہدء بکنت۔یک نزوری یے اے دورءِ شرگداری ءِ تہ ء آچمشانک ءُ فلیپ ءِ زبان ئیگ اِنت کہ شعری رنگ ء دیم ء آھان اِنت۔ دومی تاثراتی شرگداری ءِ تب ھم ودان ءُ گیش بوھان اِنت۔اِشی ء شعری کتابانی فلپ ءُ پیشگالاں چہ مادیست کنیں۔بلوچی لبزانک ء شرگداری دنیگا آکساس ء نہ اِنت کہ گُشگ بہ بیت اے رنگیں لیکہ سازی ءُ تھیوریز دیم ء آرگ بوتگنت۔بلوچی ء شرگداری ءِ کیلو ءُ رھبندڈنی انت چریشی مستریں نکس ھمے رسیت کہ ڈنی رھبندانی ھساب ء ھچ بلوچیں نبشتہ کار ءُ شاعرءِ مزن ءُ کسانی،آئی ءِ ارزشت ءُ بستارزانگ نہ بیت۔روایرنندی شرگداری لیکہ سازی ءِ رِدء باز کمک کرت کنت بلے کردی ھساب ء وتی زبان ءِ شاعرءُ نبشتہ کارانی گیشینگ ء ھژدری بیت کہ مابلوچی شاعریءِ شعرازم ء بزانیں کہ آ چی یے۔بلوچی ء وتی لبزانک ءِ رپتارءِ ھساب ء کمے بازگپّ ءُ تران لازم بیتگ ،بوگ ء انت۔بلے بلوچی ءِ کوھنیں بوطیقاءُ انیگیں بوطیقاءِ بارہ ء داں مازانتکارنہ بئیں ماھچ رنگ ء بلوچی شاعرانی قدرءُ بستارء گیشینت نہ کنیں۔
اولسرء بلوچی شرگداری ء لیکہ سازی ءِ نیمگ ء دلگوش دیگ کپیت کہ اے رِدء دلجمیں ھچ کار نہ بوتگ۔آزمانک ءُ گدارءِ سرء اگاں گپّ جنگ ءِ ربیت دیم ء نہ اتکگ،ھمے ھاتر اکہ دنیگامئے شرگدارنزانت کہ فکشن ءِ بوطیقاچی اِنت آئی ءِ رھبندچونین انت،آئی ءِ سرء گپّ چون جنگ بیت۔ھمے رنگء شعرءُ شاعری ءِ سرء ھم شریں شرگداری داں وھدی دیم ء نیئت داں کہ مامہ زانیں (شرگدار)کہ شعرءِ ہستانکی(وجود) چی اِنت،اے چون چہ گپّء جتاءُ گِستااِنت۔اے رنگیں زانتکاری ءُ سرپدی ءِ نہ بوگ ء چہ بلوچی ء شرگداری ء دیمروی نہ کرتگ۔
شرگداری بندرء یک زانتے(علم)زانت دربرگ ءُ ھیل کنگ بیت۔یک تھرے چہ کجا پیداک اِنت،آئی ءِ رھبندچی اِنت زانگ کپنت نی ھما تھر ءِ سرء دلجمیں شرگداری بیت کنت۔
اے تھیسز ءِ نویسگ ءُ کارکنگ ءِ وھدء اے گپّ راست ءُ تچک بوتگ کہ شرگداری ہر دورء ساچشت ءِ سر گپّ جنگ ءِ نوکیں رھبنددیم ء کاریت۔اشی ء ماشرگداری ءِ راجدپترء چہ گندیں۔افلاطون ءُ ارسطوء پد،رومن شرگداری ء پد کہ اودء ساچشت ءُ ساچشتکارجتاءُ گستانہ بوتگنت۔شاعرے ءِ سرا نویسگ ء پیش آئی ءِ عہدءُ زمانگ چارگ بوتگنت۔ یا شاعرءِ جندی زندءُ تب زانتی(نفسیاتی)پژدرچارگ بوتگ انت۔مدان ،مدان ء اِے رنگیں لیکہ پشت کپان بوتگنت،نوکیں دبستان دیم ء آھان بوتگنت۔دبستانانی نوک بوگ ءِ پژدرء ساچشت ءِ پراسراری گون بوتگ۔اے دراھ ھمے ساچشت بوتگ ہر دورء وتی درشانداب ءُ تکنیک ء کہ بدل کنان بوتگ،ھمے رنگ ء شرگداری ءِ مکتب ءُ دبستان ھم بدل بوتگنت۔ بدلی کہ ھمنچو سا چشت ءِ تہ ء اتکگ ھمنچو شرگداریءِ تہ ء اتگک بلے اشانی نزیکی ءُ سیالی ہلاس ءُ آسر نہ بوتگ۔شرگداری ءُ ساچشت ھوار ءُ بندوکیں چیز انت،یک ءُ دومیگ ءِ نہ ایوک کمک ء کن انت بلکیں ساچشت ءِ گیشنگ ء شرگداری ہردورء ھژدری بیت،جتاھیں دبستانانی سرکشگ ء گوں ازم ءُ ساچشت ءِ معنا کنگ ءُ ارزشت ءِ گیشینگ ءِ کار زیک ء چہ برجم ءُ روان اِنت۔
مرچی ء شرگداری ھمنچو شاہگان بوتگ کہ آئی ء وتی ہمراھی ء ایندگہ زانت ءُ زانش شہزانتی ،زبان زانتی،تب زانتی ھم زرتگ ءُ ساچشت ءِ معنا کنگ ءُ گیشینگ ء درکپتگ ۔ساختیات ءُ پدساختیات ء بگندیں بلّے کہ آئی ء نبشتہ کارءُ شاعرءِ جند ء یلہ داتگ بلے زبان ءِ کارمرز ءُ ھُنر ءِ ارزشت ء را باز دیم ء برتگ۔فکشن ءِ سرء نوکیں رنگے ء گپّ جنگ ءِ ربیتے دیم ء آورتگ کہ چدءُ ساری بس کارست،ندارہ کشی کسھی رِدءُ بند(پلاٹ)ء چہ دیم ء نہ شتگ ات۔ اے درائیں گپاں نزبیاران ءُ ھمے گشگ بیت شرگداری کہ ھمنچو دیم ء شتگ، نوکیں رنگے ء ساچشت ءِ چارگ ءُ زانگ ءِ جھد ءُ منّت اِنت۔اے ساچشت ءِ نوکیں درانگازی ءُ تکنیک ءِ منّت اِنت یا ساچشت ء گوں شرگداری ءِ سیالی ء مھکم کنگ ءِ نوکیں ربیتے ءُ زانشے کہ دنیگا بلوچی شرگداری چرے دبستاناں چہ آشنا ءُ سرپدنہ اِنت۔شرگداری ءِ کار ھمے بیت کہ نوکیں زانت ءُ زانش دیم ء بیاریت داں ساچشت ء نوکیں رنگےء چارگ ءُ تپاسگ ءِ سپر بندات بہ بیت۔شرگداری وھد گوازینگ ءُ لس درشانے نہ اِنت۔یک سنگین ءُ سرپدی کارے،ھمنچو کہ شرگداری ء سنگین ءُ سرپدی ءِ معناء زیر گ بیت ھمنچوبلوچ زندمان ء لبزانک ءِ ارزشت گیش بیت۔
!
	من نہ زان آں کہ من گوں تو وتی زندءِ باروء چے نوشتہ بکن آں..؟..چیء کہ زندءِ دراھیں عمل ءُ دراھیں چلشت چشکہ چہ مردم ءِ وتی جندءِ دست تہر انت، ڈنّ ء انت،..چشکہ یک نادرا ءُ نازانت ءُ بے سرپدیں طاقت ءُ زورے زندء دیم ء بران اِنت کہ ھر مردم ءِ گوں اے نادرا ءُ نازانتیں زندءِ لوڈ ءُ مُجانی تہء روگی انت کہ وت چشکہ زندءِ وتی معنا ءُ متلب درست نہ اِنت، بگیر اچ ایشی کہ مردم ھمے لوڈ ءُ مُجانی تہء چہ میش چین ءُ حزان ءِ موسمانی زردیں پنّاں بال بکنت ءُ ھچ مہ زانت کہ آئرا کُجا روگی اِنت ءُ پرچے روگی اِنت؟
	بلے ایش یک کُدرتی ئیں ھوپار ءُ یک کُدرتی ئیں لہڑگے کہ مردم ء تور اِیت چیء کہ بگیر چشیں حیالانی آیگ ء زندء پہک ءُ مہکمیں حیالانی آیگ ھم بوت نہ کنت... یعنے مردم کدی اے حیال مہ کنت کہ مُدام وشّ ءُ تھامی ءُ شرّیں حیال آئرا کاینت یا کہ الّم ء چُشیں پھر تھامیں ءُ پھر معنائیں حیال آئرا بیاینت ءُ بس...! اے ڈول بوتیں گُڑا گوں جنّت ءُ بہشت ءِ حیال ء ھور ءُ ھوار مردم ء دوزہ ءُ جہندم ءِ حیال گون نہ بوت کہ زند ایوک ء وتی یک رُژنائیں کشک ءُ راھے ءِ سرء روان بوت ءُ مردم مُدام وش ءُ وشال ء زند گوازینت...
	بلے چُش نہ اِنت چی ء کہ گوں وشّ یءُ رُژنائیاں ھوار زندءِ تہء تہلی ءُ تہاری ھم مان انت، گوں شپ ء روچ ءُ روچ ءِ دُمبء شپ جنوک گندگء کئیت...پمیشا منی اے حیال کہ زند یک لوڈ ءُ یک گواتے ءِ پیم ء گردان، پلیٹان ءُ دنز کنان بے سرپد ءُ بے راہ ءُ بے کشک ء روان اِنت ، یک وشّیں حیالے نہ اِنت... من شرّی ءُ بدی ءِ باروء تنے وھدی گپّ نہ جتگ کہ ایش شرّیں ھبرے یا گندگیں ھبرے کہ زندء ھچ معنا ءُ متلبے نیست کہ ایش چہ تہاریاں بِنا بیت ءُ تہاریانی تہء کُٹّ اِیت...! کہ منی اے گپّ شرّیں ھبرے یا کہ گندگیں...من ایشی ءِ باروء نہ گوش آں بلے اگاں ایش وتی جُہلانکی ءُ وتی اصلیت ءِ تہء راستی بے معنا اِنت ءُ بے متلب اِنت گُڑا ایش یک ناوشّیں مارشتے ء گوں مردمء ڈیک وارین اِیت چی ء کہ مردم اے دنیا ءِ تہء مُدام یک معنا ءُ یک متلبے شوھاز کنگ لوٹ اِیت تانکہ آئی اے دنیا ءِ تہء لہتیں روچ پہ وشی ءُ پہ شاتکامی بہ گوز انت!
پمیشا منی اے گوشتن کہ چہ منی اے ھوپار ءُ لہڑگاں پیداک انت کہ زند بے معنا ءُ متلب اِنت ، یک نہ وشّیں حیالے ءُ مردم ء کمکیں نا اُمیتی ءِ نیمگ ء بارت ءُ بلکنا تو پریشان ببو کہ اگاں زندء چہ بندات ء ھچ معنا ءُ ھچ متلبے نیست گُڑا ایشی تہء زندگ بُوگ ءِ چے ھُبّ ءُ چے واھگ؟... چے مردم وتء را مہ کنت..؟
	بلے وھدے من گوش آں کہ زندء معنا ءُ متلب نیست تو ایشی متلب ایش نہ اِنت کہ زند سرجم ء گوازینگی نہ اِنت ، پرچا کہ ایشرا متلبے نیست، چے وت زندگ بُوگ یعنے وت زند وتی معنا نہ اِنت...؟
	گوں ماں بنی آدماں ایش یک مزنیں اڑ ءُ جنجالے کہ ما مُدام راستی ءُ حقیقت ء چُش کوہ ءُ درچک ءُ آزمان ء ڈنّ ء حیال کنان بئیں کہ زند، زندءِ معنا ءُ زندءِ متلب ھمیش درچک ءُ تلاراں درو مئے چمانی دیم ء اوشتوک اِنت کہ ما لٹّ ءُ بند کنان یک روچی ا ے کوہ ءُ تلار ءِ سرء لِکّ کپان ایشی سری ٹولاں سرباں ءُ پدا ما وتی ڈوبر ء دست ایر کنان گوشت کن ایں کہ بچار ! ما راستی ءِ بُن ء یا کہ راستی ءِ سری ٹول ء رسینتگ...!
	منی وتی جندءِ کم پہمی ءِ تہء منء ھنچش توراِیت کہ زند اگان بے معنا ءُ بے متلب اِنت گُڑا ھمے درجگ ء ھمے ھند ءُ ھمے حدّ ء کہ زند ءِ دراھیں معنا ءُ دراھیں متلب مردم ءِ دلءِ تہء انت، مردم ءِ وابءُ مردم ءِ حبّ ءُ واھگانی تہء اِنت، یعنے آئی آزاتی ءِ اومان ءُ آئی یک شریں زندءِ واب درا گوں آئی وتی جند ءِ ذاتءِ مارشتانی تہء ھمگرنچ ءُ سرجم انت کہ ایش ڈنّ ء ساڑی نہ انت چشکہ کوہ ءُ تلار ساڑی ءُ موجود انت...!
منی وابانی ، منی واھگانی زِر، کوہ، ریک ءُ بیابان ءُ پٹّ منی وتی زرد جُہلانکیانی تہء ساڑی انت کہ ایش ڈنّ ء ساڑی نہ انت....
ءُ ڈنّ ء اگاں چیزے ھست گُڑا ایش کُدرت ءُ فطرت اِنت کہ اچ ایشی کس انکاری بوت نہ کنت ، یعنے مئے دیم ء سوزیں آزمانءِ گدان جنوک اِنت، مئے چمانی تہء نیلبوئیں زِر چول جنان اِنت، ءُ ھنچش کوھانی ردّ ءُ ریسگ مئے زہیرواری ء گیش کن انت وھدے ما ایشاں اچ دورء چاران ءُ گنداں....
	ءُ اے کُدرت ءُ فطرت ءِ دنیا اِنت کہ اچ ایشی مردم وتی ھوش ء چپ کُرت نہ کنت چی ء کہ اے دنیا وابے نہ اِنت ، یک گمانے نہ اِنت بلکنا یک حقیقت ءُ یک راستی یے کہ مئے پنچیں مارشتانی تہء پیداک اِنت...بلے ایشی ءِ رنگ ، تھام ءُ سواد ءُ لذّت ءُ معنا ءُ متلب مئے وتی جوڑ کُرتگین انت یعنے مئے زُبان ءِ دانگ دانگیں گوشت چیزانی تھام ء مئے دپء کاراِیت ءُ مئے دپ آپ کِلّ اِیت..! یک سنگ ءُ ڈونکے اے لذّت ء نہ زانت... چیء کہ آئی تہء اے مارشت نیست...
	ساہ دارانی تہء اے مارشت ھست ، بلے ساہ دارانی تہء حیوانانی تہء زانت نیست... جبلت ھست وھدیکہ بنیادم ءِ تہء جبلت ءُ زانت ھردو ھست انت ءُ بنیادم ءِ زانت چشکہ اچ وتی تھام ءُ لذّت ، چارگ ءُ اِشکنگ ءُ بٗو کشگ ءِ مارشتانی سبب ء جوڑ بوتگ کہ دراھیں علم ءُ زانت ءِ بنیات مئے مارشت انت، بلے مئے مارشت الّم ء مارا پہکیں ءُ سرجمیں علم نہ دینت، تانکہ مئے عقل ءُ ادراک ءُ زانت ءِ تہء ایش پیداور نہ بوتگ... چشکہ ھر بلشک دیوکیں چیز سون ءُ سُہرے بوت نہ کنت ، ھنچش مئے ھر مارشت ھما چیز ءِ المیں علم ءُ زانت بوت نہ کنت تا نکہ ایش عقل ءِ پُہل سراتء نہ گوستگ...
ءُ عقل چہ کُجا اھت...؟
وت عقل بنیادم ءِ ردوم ءِ گُڈّی ئیں سر اِنت، کہ ایشی تہء بنیادم چیزانی نیام ء پرک ءُ امتیاز ء زانت...ھنچش اگاں بنیادم چیزانی نیام ء پرکاں زانت گُڑا آ اچ اے دراھیں پرک ء وتی جندءِ جوانی ء گندگی ءُ شرّی ءُ نیکی ء ھم زانان یک ھنچشیں درجگء سربوتگ کہ اُدء اگاں آ وتی شری ءُ جوانی ءُ نیکی ءُ بدی ء مہ زانت گُڑا چش بگوش کہ آ ھچ چیزے نہ زانتگ...!
	آئی علم ءُ زانت آ وتی آگہی ءِ سبب ء بوت آنکہ آ تنے وھدی گوں فطرت ءُ کُدرتء بندوک اِنت بلے نوں چہ وتی زانت ءُ زانشت ء پد آ چہ وتء بُرز پکر جنان گندگ بیت، ءُ آ چہ کُدرت ءُ فطرت ء ڈنّ حداءِ بارو ء پکر جنان بیت... چی ء کہ آئی عقل ءُ زانت ءِ واھگ ھمیش اِنت کہ آ چیزانی اوّلی ءُ المی ئیں سبب ءُ علتاں بزانت... نہ ایوک بزانت بلکنا ایشرا وتی معنا ءُ متلب ءِ دنیا ءِ یک المیں بہرے حیال بکنت، چشکہ فطرت ءُ کُدرت ءِ پُشت ء چیزانی سرینوک، حرکت دیوک، ءُ دیم ء بروکیں یک نادرائیں قوتے ھم ھست، کہ بلکنا چہ عقل ء ھم ڈنّ بہ بیت...!
بلے بنیادم ھمے نادرائیں قوت ء حدا گوشت ءُ وش بوت چشکہ آئی تہا یک نوکیں زور ءُ قوتے مان بیت...! چشکہ آئی زندء معنایے برس اِیت...چشکہ نوں آ دلجم انت کہ آئرا کسے چارگء اِنت... چشکہ کسے آئی عمل ءُ کار ءُ کِرد ء کچ ءُ کئیل کنان اِنت...!
عقل وتی آگہی ءُ وتی شوھاز ءِ سرء وش بوت... بلے وت عقل، وتی کمتریں ءُ گونڈیں حدّ ءُ حدودانی سرء حجالت بوت چیء کہ حداءِ زانت ء پد ھم آ دلجم نہ بوت پرچا کہ اگاں حدا دنیا ء جوڑ کُرتگ ات، گُڑا حداء کئے جوڑ کُرتگ ات...؟ اگاں حدا وت وتی ذاتءِ تہء چہ ازل ء ساڑی ات گُڑا اچ آئی ساری چے چیزے ھست ات...؟
	عقل وتی سرء پہر بندگ ءِ گوات ء چہ جہل ڈگارء اھتگ ات چی ء کہ آ وتی جند ءِ چست کُرتگیں جُستانی پسّوء دات نہ کُرت..پمیشا زند پرائی بے معنا ءُ متلب بوت..!
بلے زند انگت ھست ات... روچ درکئیت... روچ برکت بیت... ماہ مزن بیت... کسان بیتءُ نوک استالے جوڑ بیت...گوات کشّ اِیت...پُھل رُدانت...مُرگ بال کن انت.. روچ بیت، شپ کئیت... ءُ شپ پدا روچ ءِ تہء ھوار کپ اِیت...
	اے فطرت ءُ اے کُدرت بنیادم ءِ چارمکنڈ ء ساڑی اِنتءُ عقل ایشی پُشت ء یک معنایے شوھاز اِیت،ءُ پدا مذہب ترا یک معنایے دنت ، بلے مذہب تئی عقل ءِ تگ ءُ تاچ ء داشت نہ کنت کہ تئی دل ءِ جُستانی ڈنگ ترا وتی ارواح ءُ بدن ء مارشت بُوان ء روانت تانکہ تو اے زند ءِ معنا ء نہ زانتگ...!
زندءِ معنا تئی وتی داتگیں معنا انت.. پمیشا تئی زند بے متلب نہ اِنت.. بلے تئی پیداکُرتگیں رسم ءُ دود ربیدگ ءُ تئی دراھیں دودمان پرتو نوں شریءُ گندگی نیکی ءُ بدی ءِ بازیں سانکل ودی کُرتگ کہ تو نوں اچ ایشاں درکپت نہ کن ئے ، اگاں تو وتی عقل ءِ جوڑ کُرتگیں راھبنداں ءُ راستیاں مہ منّ ئے...!
ھر چیزے کہ تئی عقل جوڑ نوں ایش پر تو یک دامے بوتگ... ءُ دام پمیشا بوتگ کہ عقل ءِ کارست ءُ کردار یک راج ءِ تہء بیت کہ چہ راج ء جتا عقل وتی دیمروئی ءُ ردوم ءِ تہء پشت کپ اِیت چیء کہ بنیادم ءِ دراھیں جُہد جمعی انت کہ اگاں بنیادم راجدپترءِ چولانی بُرزی ءُ جہلی ء مہ دیستیں ءُ مارشت مہ کُرتیں گُڑا آئی عقل ھم محدود بوت... یا کہ آئی عقل ھم گیش مہ بوتیں ءُ مہ ودّ اِتیں ءُ چو چمّگ ءِ زگوکیں آپ ء ھُشک بوتیں...!
	پمیشا عقل ءِ ردوم ءُ دیمروئی یک راجی راستی ءُ حقیقتے... یک راستی یا کہ راستیانی سرء یکیں بنیادم ءِ جمعی زانت ءُ شعور ءِ یک بہرے بوتگ کہ ایش یک مردم ءِ شوھاز نہ انت، کہ آ راستی ء یک روچی یک درچک ءِ بُن ء مراقبہ ءِ تہء زانتگ... بلکنا ایش آئی جمعی جُہد ءِ پادرہ اِنت کہ راجی زند وتی ردوم ءِ تہء یک حاصیں درجگے ء پد وتی ذات ء ڈنّ راستیانی ادراک ء کُرتگ چشکہ اچ اے کُدرت ءُ فطرت جتا یک راھبندے ھست ات یا یک راھبندے اے دراھیں دنیا ءِ گُڈّ سر یا کہ اوّلی سر ات...؟
	بنی آدم وتی وتی معنا ءُ متلب ء چہ دنیا ء زُرتگ کہ وت اے ڈنّی دنیا ءِ تہء متلب ءُ معنایے ھست ات کہ نیست ات ، ایشرا حدا زانت، چی ء کہ عقل وتی جند ءِ سرء گوزوکیں سرگوستانی معنا ءُ متلب ء پدّر کنگ ءِ گُشاد داشت، بلے اصل حقیقت ءِ تہء ء راستی کُجا ات...؟ چون ات...؟ ایشرا عقل نہ زانت...!
...بلے عقل فطرت ءُ کُدرتءِ تہء جاری ءُ ساری ئیں تچکیں قانون ءُ راھبند ءِ سرء آنکہ گورءُ پکر کُرت...
	ءُ ھر چنت کہ آ فطرت ءُ کُدرت ءِ راھبند ءُ قانون ءِ سرء پکر جنان بوت آئرا وتی جند ءِ واھگ ءُ امیتانی ، وتی جند ءِ بزگی ءُ لاچاریانی، وتی واب ءُ حیالانی ، وتی جند ءِ نیکی ءُ بدی ءُ شری ءُ گندگیانی پشت ء یک ھنچشیں قانون ءُ راھبندے ءِ مارشت بوت کہ آ بلکنا آئی جند ءِ زرد ءُ دلءِ جُہلانکیانی تہء جاری ءُ ساری ات... چی ء کہ راستی ءِ مارشت منی حیال ء بنی آدم ء چہ وتی ءُ چہ فطرت ءُ کُدرت ءِ قانون ءِ ھمسیادی ءُ نزینکی ء بوتگ کہ فطرت آئی دراھیں مارشتانی بنیات ات، کہ آئی دراھیں تؤرگ ءُ آئی دراھیں مارشت چہ کُدرت ء ودی بوت انت ءُ ھموداں ھلاس بوت انت...
پمیشا وھدے آ ارواح، آزاتی ، وشی ءُ وتی ایدگہ ھُبّ ءُ واھگانی باروء مارشت ء کنان بوت گُڑا مُدام آ ایشاں مادی صورت ءُ دروشم ءِ تہء چاراِت کہ وت حدا، ارواح، واب، اومان، گمان، ءُ وشی ءُ ناوشی ءُ ڈکھ ءُ ویلاں مادی صورتء زانت ءُ سرپد بوت کہ اچ اے مادی ئیں حیالاں ڈنّ دگہ وتی چشیں راھے نہ ات کہ آ وتی ھست ءُ وجود ءِ باروء وتی ارواح ءُ وابانی باروء بزانتیں...اگاں مردم پُھلانی بٗو ء وتی شوخ ءُ پونز ءِ تہء ماراِیت ءُ زانت، گُڑا چے چُشیں عنصرے ھست ات کہ آ ھست ءُ وجود ءِ باروء مارا علم ءُ زانتے بداتیں...
	فطرت ءِ چیزانی زانت ءُ مارشت ءُ دومی نیمگء گیر مادی ئیں چیزانی مارشت ھم مارا وتی مادی ئیں سرگوست ءُ تجربگانی تہء بیت... پمیشا ما کدی کدی حدا، ارواح، ءُ وتی وابانی معنا ءُ متلب ء نہ زان ایں ، آنکہ مارا سکینے ھست کہ راستی ءُ حقیقت ھم یک چیزے ھست کہ ایشرا زانگی اِنت...
	پمیشا مارا حداءِ شوھاز اِنت... مارا راستی ءِ شوھاز اِنت ءُ مارا وتی جند ءِ زندءِ معنا ءُ متلب ء زانگ ءُ پو ہ بُوگ ءِ مارشت ھست ات کہ اے دنیا ءِ رازانی تہء مئے راستی ءِ ھُبّ ءُ واھگ ءُ آئی شوھاز کنگ پما یک مزنیں سکت ءُ سکینے...
	پمیشا وھدے من گوش آں کہ کدی کدی منء مارشت بیت کہ اے دنیا بے معنا ءُ بے متلب اِنت گُڑا ایشی متلب ایش نہ اِنت کہ من زندگانی ء لگتمال کنان پشت ءُ پد دور بہ دیاں...نہ بلکنا منء ایشی معنا ء وتی جند ءِ زرد ءُ ذات ءِ تل ءُ توکانی تہء اے راستی ءُ اے معنا ء شوھاز کنگی اِنت...
	ءُ اے معنا چہ راجدپتر ءِ چیل ءُ چانکاں جتا شوھاز کنگ نہ بیت، چی ء کہ مئے دراھیں زند راجدپتر ءِ تہء مان اِنت کہ ھر چیز یک حاصیں وھدے ء حاصیں ھندے ء دیمء کئیت، ھچ چیزے بے سبب نہ اِنت، ھچ چیزے چہ راجدپتر ء جتا نہ اِنت کہ چہ مئے حداءِ حیال ءُ پکراں بگر تانکہ مئے اِزم ءُ رسم ءُ دود ءُ زانت ء ، دراہ راجدپتر ءِ پیداورانت ءُ راجدپتر ءِ تہء دیمء ھلّان ءُ روان انت...
	چہ راجدپتر ء جتا چیزانی حیال کنگ ھنچش اِنت چشکہ مردم اے دراھیں چیزانی سبب ء چانس ءِ سرء ایر بکنت...! ءُ چانس ءُ گمان ءُ قیاس ءِ سرء زندء ایر کنگ ءِ متلب ھمیش اِنت کہ مئے دراھیں وسوسگ ، مئے دراھیں وھم ءُ مئے دراھیں تُرس ءُ لرزانی یک وتی یک جتائیں درجگے چشکہ اے دنیا گڈ ءُ وڑ ءُ بے راہ ءُ بے کشک مئے وھم ءُ مئے وسوسگانی اسپ ءِ سرء سوار تچان اِنت کہ مارا ایشی سرء ھچ زورے مان نہ اِنت کہ ماایشرا بہ داریں...
	پمن زند اے دروشم ءُ اے صورت ء بے معنا ءُ بے متلب نہ اِنت کہ اے زند مئے وھم ءُ وسوسگانی سرء دیم ء روان اِنت....پمیشا ایشرا معنا نیست....! نہ من کدی اے ڈول ء زند ء بے معنا حیال نہ کن آں، چیء کہ من فطرت ءُ کُدرت ءِ ڈنّی دنیا ءِ باروء سوگہ اوں کہ ایش مئے چارمکنڈ ء جاری ءُ ساری اِنت ءُ موجود اِنت کہ ایشی بنیات مئے وسوسگ ءُ مئے واھمانی ھِشتانی سرء ایر نہ اِنت....بلکنا ایش ٹھوس صورت ء ساڑی ءُ موجود اِنت کہ روچ درکئیت، گُڑا ما اِش گندایں، زرءِ چولانی بُرز ءُ جہلی مئے دیم ء اِنت ءُ کوھانی ردءُ ریسگ ء ما وتی چماں وت گندایں، کہ اے دنیا راستی ءُ حقیقت ءِ دنیایے کہ ایشرا ما وتی پنچیں مارشتانی تہء زان ایںءُ سرپد بئیں...
	بلے مئے واھمگ ءُ وسوسگ ھما دمان ء بنا بنت وھدے ما وتی ءُ ڈنّی دنیا ءِ ھمسیادی ءُ نزینکی ءِ رشتگ ءُ یکوئی ء نہ زان ایں کہ ما ھر چیز ء چہ راج دپتر ء ڈنّ گند ایں ءُ چار ایں گُڑا مارا زندءِ بے متلبی ءُ بے معنائی تؤر اِیت ءُ دل کنت ءُ پدا ما ھر چیز ء پُشت ءُ پد جنان وتی وسوسگ ءُ وتی مارشتانی تہء وتی زندء گوازین ایں ءُ نہ زان ایں کہ مئے وتی جند ءِ ھست ءُ وجود گوں اے آریپیں دنیا ء چون یکجاہ ءُ یکے...؟
	ءُ منی ھیال ء مئے دراھیں معنا ءُ متلبءِ جُست راجدپتر ءِ یک مزنیں جُستے کہ مئے دراھیں عقیدہ، مئے دراھیں وھم ءُ وسوسگ ءُ مئے دراھیں زندءِ تہلی ءُ وشی راجدپتر ءِ تہء چیر انت کہ مئے وتی ردوم ءُ دیمروئی چہ راجدپتر ء ڈنّ ء نہ اِنت ءُ نیکہ بوت کنت...!
	بلے اگاں راجدپتر ءِ لوڈ ءُ مُجانی تہء مئے وتی جند ءِ آزاتی ءِ مارشت ءُ مارگ ھور نہ اِنت گُڑا ایش ھم مئے تہء یک گرپتگی ءُ یک نا اُمیتی یے مان کار اِیت کہ ما وتء را راجدپتر ءِ رُمب ءُ تچ ءِ تہء یک سنگءُ ڈونکے ءِ پیم ء حیال کنان بئیں کہ مانہ زانیں کہ مئے اے تگ ءُ تاچ بے معنا نہ انت گاں ما ایشی تہء وتی جند ءِ آزاتی ء کارمرز بکن ایں..!
	پمیشا من گوش آں کہ اے دنیا ءِ تہء من راستی ءُ حداءُ ارواح ء ھما صورتء زان آں ءُ پوہ باں وھدے من وتی آزاتی ء کارمرز کن آں...!
	اگاں اے دنیا ءِ تہء زانگ نہ بیت کہ اے دنیا ءِ معنا ءُ متلب چے اِنت؟ گُڑا وتء را حوک کنگ چے شرتر نہ بیت کہ مردم وتی جندءِ زند ء گوں وتی جندءِ دستاں زیان بہ کنت..؟	
	بلے اگاں مردم وتی وجود ءُ ھست ءُ پیدائشت ء پد وتء را زانت کنت یا کہ بائد اِنت کہ وتء را ، وتی جوھرءُ وتی گشاد ءُ وتی المیں لائکیاں بزانت گُڑا آئرا وتی آزاتی ء کارمرز کنگی کپ اِیت...چیء کہ آئرا وتی فطرت ءِ ھمسیادی ء، وتی ءُ حدا ءِ تعلقداری ء وتی ءُ ایدگہ دنیا ءِ مردمانی نیام ء نزینکی ء زانگی ءُ پوہ بُوگی انت کہ اے ھما صورت ء بوت کنت وھدے آ وتی راجدپتر ءِ تہء وتی کارءُ کردء پیش بہ داراِیت..!ءُ اے ھما صورتء بوت کنت وھدے آ وتی جند ءِ آزاتی ء کارمرز بہ کنت... چیء کہ ساری ء آئرا ھچ چیزے دیگ نہ بوتگ... بگیر اچ ایشی کہ آئرا اے دنیا ءِ تہء دور دیگ بوتگ ءُ کس نہ زانت کہ پرچے دور دیگ بوتگ...؟ چیء کہ مردم وتی جندءِ رنج ءُ ڈکھاں نہ زانت، وتی یک کش ءُ یک کرار ء درد ءُ تکلیفاں نہ زانت کہ آ اے دراھیں گرانباری ءِ معنا ءُ متلب ء زانگ لوٹ اِیت کہ اگاں آئرا درد ءُ رنجے گپتگ ات گُڑا اے آریپیں دنیا ءِ تہء آئی رنجانی ، آئی گم ءُ ڈکھانی متلبے ھست ات...؟
بلے اے متلب کُجا اِنت...؟
حدا اِنت...آئی عقیدگ گوش اِیت... بلے حدا کُجا اِنت...؟
حدا آزمانان اِنت...؟
حدا مردمءِ دلء اِنت..؟
حدا اے دنیا ءِ بنیاتی راھبند ءُ رند اِنت...؟
ھنچش آ راستی ء زانگ لوٹ اِیت کہ راستی چی یے..؟ راستی کُجا اِنت..؟ وشی کُجا اِنت..؟ ایمنی کُجا اِنت..؟ اے دراھیں جُستانی پسّو ء آئرا وت شوھاز کنگی بیت...!بلے ایش زندءِ المیں جُست انتءُ ایشانی پسّو ھچ جاھے ڈنّ ء چشکہ موجود ءُ ساڑی نہ انت پرچا کہ اگاں اے جُستانی پسّو ساری ء مردم ء دیگ بوتیں گُڑا چے حواری ءُ چے جُہد ءُ چے ڈکھ ءُ چے گم...؟
ھچ چیزے کہ ساری ء دیگ نہ بوتگ، بگیر اچ ایشی کہ مردم لوچ ءُ لگڑ پیدا بوتگ ءُ مردم نہ زانت کہ آئی جوھر کُجا انت...؟ مردم ء را چشکہ وتی جوھر ءُ وتی معنا ء چہ وتی وجود ء پد زانگی اِنت وھدے آ وتی آزاتی ء کارمرز کنت...
بنی آدم ءِ آزاتی آئی وتی جند ءِ وجود ءِ چہ کُلاں مزنیں راستیءُ حقیقت ءُ آئیڈل اِنت کہ ایش یک مارشتے تانکہ آ وتء را بزانت ، وتی حدا ء بزانت ءُ وتی راستی ء بزانت...! ءُ وھدے بنیادم وتی آزاتی ء زانت گُڑا چشکہ آ وتی راستی ء زانت...!
راستی ساریء دیگ نہ بوتگ... راستی ء درگیجگی اِنت، شوھاز کنگی اِنت پوہ ءُ سرپد بیگی اِنت...؟ ءُ ایشی ھاترء گام گام ء پیسلہ کنگی اِنت پرچا کہ اے ڈنّی دنیا کہ فطرت ءُ کُدرت ءِ دنیا گوشگ بیت گُنگدامیں دنیا یے... اے درچک، اے کوہ، اے دریاب ءُ اے زرءُ اے زرءِ چول ءُ اے گوات ءُ اے لوڑ ترا ھچ چیزے نہ گوش انت ءُ گوشت ھم نہ کن انت آ اُودء پرچے اوشتوک انت...؟
اے بنیادم اِنت کہ آیاں چاراِیت ءُ آیاں چہ وتی گنگدامی ء در کنت ءُ یک زبانے ءُ یک معنایے دنت...! نیکہ وت آیانی تہء چے معنایے ھست...؟ کس نہ زانت...
پمیشا اگاں بنیادم چیزاں معنا نہ دنت گُڑا کئے معنا دنت..؟ معنا گوں بنیادم ءِ آزاتی ء ءُ گوں آئی شعور ءُ زانت ءِ دلگوش ءِ سبب ء اِنت... یعنے اگاں من وتی کار ءُ کرد ء چہ راج دپتر ءِ اڑ ءُ جنجالاں بچارآں، ءُ ھر چیز ء کسمت ءُ بہت ءُ تالہ ءِ زیرپا بکن آں، گُڑااچ ایشی من ء کئے داشت کنت...؟
یعنے اگاں من وتی دست ءُ پاداں بہ نندآں، ءُ کسمت ءُ بہت ءِ دستاں بچارآں گُڑا منی دلگوش گوں کسمت ء بیت ءُ گوں وتی آزاتی ء نہ بیت، کہ من بُست باں ءُ وتی زندء بدل سدل بکن آں...!
ھنچش اگاں من ایوک ء گوں وتی کتاباں سرءُ چیر ببان ءُ دکانداری مہ کن آں گُڑا ایش منی وتی آزاتی ءِ کارمرز کنگ شُمار بیت کہ من کتابانی وانگ ء چہ دکانداری ء گیشتر شرتر حیال کُرت ءُ وتی آزاتی ء کارمرز کُرت... یعنے وتی شعوری جُہد ء کتابانی نیمگ ء دلگوش گور کُرت کہ منی ھمے دلگوش گور کنگ منی آزاتی شمار بیت کہ بگیر اچ اے دلگوش گور کنگ ء ڈنّی ئیں زند پمن بے معنا اِنت.. چی ء کہ ایشی تہء چُشیں معنایے نیست کہ اُودء یعنے دنیا ءِ تہء پمّن موجود ءُ ساڑی بہ بیت...!
اگاں کسے حداء شوھاز کنت گُڑا آ وتی آزاتی ء کارمرز کنان وتی دراھیں دلگوشی ء گوں حدا ء گور کنت کہ فطرتءُ کُدرت ءِ یک یک حرکت ءُ عمل ءِ تہء حدائی شکل ء گنداِیت یا کہ وتء را چہ حدا نزینک حیال کنت...!
پیسلہ مردم ءِ وتی جندءِ دست ء اِنت، کہ آئرا حداءِ اے گام گام ء شوھازگ درکار اِنت یا کہ آئرا یک ھنچشیں حدایے بکار اِنت کہ بُرز آزمانانی تہء نندوک اِنت ءُ دنیاءِ سرء حکم کنان اِنت...؟
وتی آزاتی ء کارمرز کنگ دنیا ءِ چہ کُلّاں مشکل ءُ گرانیں عمل اِنت، بلے پہ مردم ء دگہ چے گچینے پشت کپتگ کہ آ آزات بہ بیت یا کہ وتی بد عقیدگی ءِ تہء زندبہ گوازین اِیت...؟
	منی وتی حیال ء اگاں اے دنیا ءِ تہء منی وتی جندءِ آزاتی ءِ معنایے ھست گُڑا آ ایش اِنت کہ من وتی آزاتی ء راجدپتر ءِ تہء کارمرز کنگ لوٹ آں ، یعنے من لوٹ آں کہ من مردمانی جمعی زند ءِ تہء وتی یک کسانیں کارے بکن آں کہ آ مئے راجدپتر ء دیمء بہ بارت ءُ آئرا اچ اے کوھنگیں رسم ءُ دوداں ، اچ اے بدعقیدگی ء ، اچ اے چلم زیری ء، اچ اے وھمگ ءُ وسوسگاں دربکنت ءُ دیمء بہ بارت....ھموداں کہ بنیادم آزات اِنت...آئی علم، آئی گوشگءُ گُشتانک ءُ آئی پکر ءُ ھیال دراہ آزات انت...!
	اے باز دراج ءُ باز پُرزوریں کارے، بلے اگاں مئے اے نسل اے کارء نہ کُرت گُڑا اُمیت اِنت کہ شُمئے نسل اے کارء دیمء بارت...
						منء اچ تو ھمے اُمیت اِنت منی بچّ!
					حدا ترا گوں ھزاریں آزاتی ءُ ھزاریں وشّیاں گوں دُچار بہ کنت!
										تئی پِسّ









(2)
		شال
		4اکتوبر 1999؁ء
						منی بچّ
				وشّیانی نٗود ھر وھدء پرتو ساھیل ءُ ساچان بات انت!
	من وتی گوستگیں راہ داتگیں چِٹی ءِ تہء گوں تو وتی زندءِ بنیاتی ئیں فلسفہ ءِ باروء گپّ جتگ ات کہ من وتی باروء، حداءِ باروء، ڈنی دنیاءِ بابت ءُ دومیاں گوں وتی ھمسیادی ءُ نزینکی ءِ باروء گپّ جتگ ات کہ منی حیال ء اے دنیا ءِ تہء تانکہ مردم ھمے سئیں چاریں چیزانی باروء سوگہ نہ بوتگ ات گُڑا آ یک جوان ءُ شرّیں زندے گوازینت نہ کنت کہ اے درگت ء وتی ناسرپدی ءُ نابزانتی ءِ تہء آ ھنچشیں کار کنت کہ رند ء دراھیں عمر آ پہ وتی ھمے ناسرپدی ءُ ناپوھی ء پشومان ءُ مونجا ءُ ملور بیت...!
	من ایش نہ گوش آں کہ زند ءِ ھمے سئیں چاریں بنیاتی ئیں جُستانی باروء منی پکر دلجم ، سوگہ ءُ سکّ بوتگ کہ نوں منء گیشتر زانگ ءُ پوہ بُوگ ءِ ھچ واھگ ءُ ھچ تلوسگے نہ اِنت...چیء کہ آ ھرزانت ءُ ھرآگہی ء گوں یک دردے مان اِنت ، یک ڈکھ ءُ یک تکلیفے مان اِنت کہ بگیر اچ اے رنج ءُ تکلیف ء چشکہ زندءِ زہگ چہ تخلیق ءُ شوھاز ءِ لاپء ودی نہ بیت...! ءُ زند ءِ ھمے وشیں درد زندءِ ودی بُوگ ءِ سبب جوڑ بیت ، زند دیمء روان بیت چیء کہ زند مُدام متحرک ءُ دیمء رؤکیں چیزے کہ ایشی دیم ء روگ مردم ء وتی دلءِ تہء بیت وھدیکہ آ وتی جند ءِ ھیال ءُ پکراں بدل بُوان چاراِیت، ءُ گند اِیت کہ چیزانی باروء آئی پکر ءُ ھیال مُدام بدل سدل بُوان انت، آنکہ، کوہ، روچ، درچک، ءُ گوات چہ ازل ء ھما یک پیمء درا بنت بلے مئے دنیا ء گندگءُ چارگ ءِ رنگءُ تھامءُ چم چاری بدل بُوان روان اِنت، کہ دنیا ءِ اصل بدل سدل آنکہ مادی ئیں چیزانی تہء پیداک اِنت بلے اے بدل سدل راج دپتر ءِ کوٹ ءُ کلات ءِ نیام جین ء بُوان گندگ بیت ءُ بنیادم ءِ دل ءُ ارواح ءِ تہء ساریء ودی بیت کہ رند ء ایش مادی ئیں چیزانی نوکیں وڑ ءُ ڈولانی تہء وتء را پدّر کنت...!
ءُ بازیں زانتکاریں مردم گوش انت کہ بدلی سدلی مردم ءِ ھیال ءُ پکر ءُ ارواحانی تہء اِنت، نیکہ آئی مادی ئیں چیزانی تہء کہ وت مادی ئیں دنیا مئے ارواح ءُ حیالانی یک تچکیں دروشمے...بنیات ارواح ئیگ انت...بنیات ھیال ئیگ اِنت...ءُ ھنچش بنیات پکرانی محتاج ءُ احتاج اِنت...!
پمیشا من وھدے وتی جندءِ پکرانی ردوم ء چارآں تو منء گمان زور اِیت کہ اے ھیالانی تہء چنکس راستی ھست کہ مردم اچ ایشی چشکہ انکار کُرت نہ کنت کہ ھیال ءُ پکر مردمء بدل کن انت...اگاں کسّے ءِ ھیال بدل نہ انت گُڑا چش بزاں کہ آئی ارواح ء زنگ گپتگ یا کہ آئی ارواح مونجا ء ملور اِنت چی ء کہ آئی وتی زندگوں زندءِ دائم ء بدل بوؤکیں دنیا ء گوں ھم کوپگ ، ھم تپاک ءُ ھم مثل نہ اِنت...!
زندءِ دائمء حرکت کنگءِ سرء منی وتی سکھت برجاہ اِنت آنکہ منی وتی زند تاں بازیں وھدے ء منی وتی حیالانی نپس کشّیں جاورانی سیاھیں چاتءِ تہء گٹ گیر بوتگ ءُ من ھنچش ھیال کُرتگ چشکہ منی ارواح ءِ دراھیں مردم اوشتاتگ ءُ پہ مُدامی گٹ گیر بوتگ...!
بلے پدا وھدے ایش یعنے منی وتی زند گوں زندءِ ھمگیریں حرکت ءُ عمل ء ھم پادگ ءُ ھم گام بوتگ گُڑا منء ھمے مارشت بوتگ کہ منی وتی زند چہ دنیا ءِ...یعنے چہ وتی ذاتء جتائیں ڈنی دنیا ءِ عمل ءُ حرکت ء جتا نہ بوتگ بلکنا آئی یک المیں بہرے بوتگ کہ بلکنا منی وتی ناسرپدی ءُ نازانتی ءِ سبب ء من وتء را چہ دنیا ء جتا ھیال کنان بوتگ چشکہ من چہ دنیا ء جتائیں چیزے اِت اوں..!
	من گوں دنیا ءِ چلشت ء گوں یکجاہ ءُ ھوار حرکت منی تہء راجدپتر ءِ باروء یک مارشتے مان کُرتگ کہ ایشرا من وتی راجدپتر ءِ واکبی ءُ سرپدی زان آں ءُ ھیال کن آں کہ بگیر اچ چریشی چشکہ منی ذات سرجم ء سوگہ ئیں ذاتے نہ اِنت بلکنا یک جتائیں، پرشتگیں ءُ بے سیت ءُ بے پائدگیں ءُ بے لیکہ ئیں ذاتے...چیء کہ راجدپتر ءِ یک بہرے بُوگ ایوکء منی زندء یک معنایے دنت کہ منی وتی وت گرزی ءُ انا پرستی ءِ زند منء دیمء نہ بارت، چہ جائیکہ منی علم ءُ منی زانت ءُ سرپدی دنیا ءِ باروء ھرچنت بہ بیت بلے تانکہ ایشی تہء راجدپتر ءِ زانت ھوار نہ بیت یک مردمے ءِ زند ء ھچ معنا نیست...!
	پمیشا مروچیگیں کاگد ءِ تہء من چہ وتی بنیاتی ئیں زندءِ فلسفہ ء رند ترا وتی راجدپترءِ باروء فلسفہ ءُ پکر چہ واکب بہ کن آں کہ منی نزدء راجدپترءِ معنا چے اِنت.؟
	ءُ درگت ء من وتی ھما ساری ءِ ھبر ءِ نیمگ ء تئی دلگوشی ء لوٹ آں کہ من وتی گوستگیں کاگد ءِ تہء راجدپتر ءِ باروء اے ذکر ء کُرتگ ات کہ مئے دراھیں حرکت ءُ عمل راجدپتر ءِ المیں بہر انت... یعنے بنی آدم ءِ ھر حرکت ءُ ھر عمل راجدپتر ءِ تہء پیداک اِنتءُ اچ ایشی جتا نہ اِنت...!!	
	ءُ من برے ھبر ءِ سرء چش رستگ کہ زند اگاں بنیاتی صورت ء ارواح ءُ ھیالے گُڑا الم ء ایش وتء را ھر جاہ ، ھر وھدء ءُ ھر ساعت ء یک پیمء دیمء کاراِیت یعنے ایش مُدام چہ جہل ء بُرز روت، چہ کوھن ء نوک بیت ءُ چہ نوک ء کوھن بیت ءُ دیمء روان بیت...کہ راجدپتر ءِ رخ ءُ دیم مُدام بالائی اِنت کہ ایش گوستگیں چیزاں پدا نیار اِیت، بلکنا چہ گوستگیں سرگوستاں نوکیں چیز ھیل کنان نوکیں چیز پیدا کنت، نوکیں دروشم دیمء کاراِیت، ءُ نوکیں رنگ ءُ مقامانی سبب جوڑ بیت کہ ایش چشکہ راجدپتر ءِ سرشت ءُ زانشت ءِ تہء نوشتہ اِنت کہ ایش دیمء بہ روت...!
	چیء کہ وتی زانشت ءُ زانت ءُ جوھر ءُ مجگ ءِ تہء راجدپتر یک حیالے ، یک پکرے کہ ایشی ءِ ردوم ڈنّی دنیا ءِ تہء پیداک اِنت...تہ بگیر اچ ایشی زانگ نہ بیت کہ حیال کُجا شُت...؟ حیال ء کئے دیست.کس نہ دیست...؟
حیال ءُ پکر ءُ ارواح گندگی ءُ چارگی ئیں چیزے نہ اِنت بلکنا ایش یک ھنچشیں زورءُ طاقتے کہ چہ یک تہاری یے ء چہ چست بیت کہ اے تہاری ء ھچ حدءُ اویلے نیست ، ھچ کساسے نیست کہ ایش ازلی ئیں قوتے ءُ ایش بے حدّ ءُ اویل زانگ بیت کہ نہ آئی سرءُ نہ گُڈّسر زانگ بیت، کہ مردم ءِ زندءِ بنداتے ھست ، اوّلے ھست، ءُ آخر ءُ گُڈّ سرے ھست کہ گوں آئی زندءُ مرک جنوک انت..کہ آئی زند اے دنیا ءِ تہء گونڈ ءُ کسان اِنت...پمیشا وھدے بنیادم وتء را گوں یک دگہ بے کچ ءُ بے کساسیں زور ءُ قوتے ء گوں چاراِیت گُڑا آئی تہ ء دگہ پیمیں زانگ ءُ زانت ءُ مارشتے چست بیت کہ آئی ھمے زانگ ءُ زانشت ءُ زانت ءُ سرپدی ء من راجدپتری واکبی ءُ سرپدی حیال کن آں کہ اے مارشت من ء چہ وتی کالج ءِ زمانگ بُوان بوت ءُ یونیورسٹی ءِ زمانگ ء ایش رُدان بوت ءُ وھدے من زندءِ ھمروچیگیں اڑءُ جنجالانی تہء دست مان کُرت تو ایش اچ من گار بوت، زیان بوت، بلے ایشی مارشت چہ منی دلء دور نہ بوت...چی ء کہ منی وتی زندءِ زُرتگیں پیشگءُ کارمنء اجازہ نہ دات انت کہ من وتی راجدپتر ء سرپدی ءُ زانتء درشان بکن آں...
	ھرمردمء اے دنیا ءِ تہء حدا ء گوں حاصیں ڈولے ء پیدا کُرتگ ءُ آئی تہء یک حاصیں کارءُ کردے ءِ گنجائشت مان کُرتگ تانکہ آ وتی راجدپتری کارءُ کردء دنیا ءِ دیمء پیش بہ داراِیت کہ بگیر اچ ایشی چشکہ آئی دراھیں پوک ءُ بے سیت ات...
من نہ زان آں کہ من راجدپتر ءِ چھیل ءُ چانکانی تہء یک پرکایے ات، یک سنگ ءُ یک ڈونکے ات یا کہ منی حبّ ءُ واھگ آریپیں کارءُ کارست اِت انت...؟ من نہ زان آں بلے من ھمنکس زان آں کہ منی تہء راجدپتری سرپدی ءِ یک تھریشاسے المء مان بوتگ کہ من مُدام وتی زندء یک دگہ آریپیں زورءُ قوتے ءِ ھم تپاکی ءُ ھمگرنچی ءِ تہء چاراِتگ ءُ دیستگ ، چشکہ منی وتی ذاتی حرکتاں ابید منی یک دگہ راجدپتر کارءُ کردے بوتگ کہ نوں اچ منی چماں چیر بوتگ...!
	ءُ من مُدام ھمے جُست ءُ پدءِ پدا بوتگ اوں کہ آخر منی وتی ذات گوں دنیا ءِ ارواح ء چون یکے ات...؟ چیء کہ من گوں دنیا ءِ ارواح ء یکے بُوگ لوٹ اِت ءُ اچ آئی جتائیں زندے گوازینگ پمّن پوچ ءُ بے سیتیں زندے ات کہ وتی دراھیں دولت، زرءُ طاقت ء ابیداگاں اے دنیا منء منی راجدپتری زانت ءُ سرپدی ء چہ زبہر کُرت یا کہ دور کُرت گُڑا من ء چشیں نام ءُ نسب، زورءُ طاقت ءُ دولت ھم بکار نہ ات ءُ من ایشی تہء سکّ دلجم ءُ سوگہ ات اوں...
	ءُ ھمے وجہء منی دراھیں ورنائی وابانی تہء گوست کہ منء ’حیال‘ مُدام وتی نیمگء چِکّان بوت انت کہ بگیر چہ حیال ءُ پکراں چشکہ من زندگ بوت نہ کُرت ، چہ جائیکہ منء ھر چنت کہ آرام ءُ آسودگی چےء پہ نصیب مہ بوتیں...!
من راجدپتری لوٹ اِت ءُ ھرجاورء لوٹ اِت...
منء کاونٹ لیوٹالسٹائی، ہنری ڈیوڈ تھورءُ مہاتما گاندھی ءِ فلسفہ ءِ تہء وتی راجدپتر ءِ زانت ءِ اولی وار مارشت بوت کہ اچ ایشی ساری خلیل جبران ءِ مونجائی ءُ ملوری ءُ کافکاؔ ءِ المیں نہ وشّی منء ھم مونجا ءُ ملور کُرتگ ءُ دور داتگ ات... بلے نوں چہ’ ایمنی ءُ جنگ‘ ءِ وانگء پد من ء ھنچش تورگء ات چشکہ من راجدپتر ءِ ارواح ء دست جنان ات اوں...وتی ارواح ءُ ساہ ء مارشت کنان ات اوں...! ءُ من وتی ورنائی ءِ لہڑگ ءُ جوشانی تہء وتء را ٹالسٹائی، گاندھی ءُ ھنری ڈیوڈ تھورو گوند اِت چشکہ آیانی ڈولء یک روچی من راجدپتر ءِ اسپ ءُ مہری ء وتی دیمء اڑہ جنان ءُ جمّاز کنان گندان باں...! ءُ المی ء گندان باں، دنیا ءِ ھچ طاقت ءُ زورے منء داشت نہ کنت کہ من راجدپتر ی واکبی ءُ زانت ء چہ زبہر بہ باں...!
	اصل ء راجدپتر ، الس ءُ مہلوک ءِ جمعی جُہدءِ نام اِنت کہ ایشی تہء چہ سائنس ، اِزم ءُ آرٹ، ساز ءُ زیمل، دود ءُ ربیدگ ءُ سیاست ءُ اقتصاد ء بگر تانکہ جنگءُ ایمنی ءِ دارھیں جُستاں ایشی تہء ھر چیز پتاؤک ءُ بندوک ءُ گرہن ات کہ یک چیزے چہ دومی چیز ء جتانہ ات ءُ نیکہ جتا بوت کُرت...!
	اگاں مہلوک، اُلس ءُ اُستمان وتی دراھیں جُہد ءِ تہء مشکول ات گُڑا ایشی متلب ایش ات کہ یک چیزے المی اِدء ڈنّ ء ھست ات کہ آ چیزاں چو مقناطیسء وتی نیمگء چِکّان ءُ گِر کنان ات...!
	ءُ اے قوت ءِ نام راجدپتر ات کہ ایشی تہء مارکسزم ءِ گوشتن ءِ رُوء اقتصاد ءُ مالی واھگانی دست گیر کنگ یک مزنیں محرکے ات کہ آ مردمان دیمی کنان ات کہ پہ وتی مالی جاورانی شر کنگ ء ، پہ زرّ کٹّگ ، پہ زرّ مُچّ کنگ ء آ وتی جُہد ء کنان اِت انت، کہ ایشی تہء آ چہ وتی بنداتی جنگل ءُ بیابان ءِ زند ء لڈّ ءُ بار کنان دیم پہ دودمان ء کنزان اِت انت، کہ آیانی مذہبی ،سیاسی، فکری، علمی ءُ اقتصادی نظریہ ءُ فلسفہانی بنیات آیانی ھمے مال ءُ زرّ ءُ مڈّی مُچّ کنگ ءُ نزّ آرگ ءِ تہء پدّر بُوان اِت انت،کہ آ چہ وتی جنگل ءُ پہوال ءِ زندء بہ نوکیں سرمایہ داری راھبند ءِ تہء گام ایرکُرتگ ات کہ ادء بنیادم ءِ ھمسیادی ءُ نزینکیانی یک نوکیں رنگے دیمء اھتگ ات کہ نوں اے سرمایہ داری وتی دراھیں دیمروئی ء ابید تنے وھدی محنت ءُ واحری کشیں پوریاگرانی محنت ء پہ کم بہار زورگء ات، ءُ پہ وت گران بہائیں کارجاہءُ ماڑی بندگء ات...!
	مارکسزم ءِ تہء اولی وار من محنت ءُ واحری کشّی ءِ ’بیگانگی‘ ء چہ واکب بوت اوں کہ ایش منی حیالانی تہء یک توپانے مان کُرت چشکہ راستی من راجدپتر ءِ جناس ء وتی دیمء اوشتوک گندگء اوں...!
	محنت ءُ واحری کشی ءُ زوھد ءِ بیگانگی..؟
	ھو! محنت ءُ واحری کشی ءِ بیگانگی راجدپتر ءِ ارواح ات..کہ چہ وتء ٹھوس صورت ءُ دروشم ءِ تہء جتا بوتگ ات ءُ نوں گندگ بوت ءُ زانگ بوت کہ بچار! محنت ءُ واحری کشی ءِ بیگانگی ءِ تہء راجدپتر ءِ وتی ارواح ءِ بیگانگی پوشیدگ ات کہ ھمے بیگانگی چشکہ راجدپتر ءِ بیگانگی ات کہ یک ارواحے کہ چہ وتی جندءِ ذات ء بیگانگ وتء رازانگ ءُ سرپد بُوگ لوٹ اِت...!
	مارکسزم ءِ آریپیں فلسفہ ءِ تہء من راجدپتری قوت ء چہ واکب بوت اوں بلے ایشی تہء نہ زان آں پرچے منء یک تکانسری یے بُوگء ات...؟ چشکہ راجدپتر ءِ زانگ ء ابید من تنے وھدی ھما قوت ءُ ھما زور ء نہ زانت کہ گوں آئی من وت چو تسبیحگ ءِ دانگاں لڑءُ بندوک اِت اوں...مارکسزم ءِ نظریہ سائنسی ات ءُ ایشی تہء یک دلیلے مان ات...بلے نہ زان آں من ء ھمے مارشت بُوت چشکہ من اچ ایشی دور اِت اوں...
من وتء را راجدپتر ءِ یک بہرے حیال کنگ لوٹ اِت...
یک نوکیں بانداتے ءِ ھاتر ء من سوشلزم ءِ پرچارک جوڑ بوت اوں، بلے منی راجی بروبری ءُ انصاف ءُ عدل ءِ واھگانی ھاترء یک پارٹی ءُ یک چن ءُ لانچے ءِ بہر بُوگی ات، وھدیکہ من پارٹی ءُ آئی منشور پیمیں چیزانی تہء نہ زان آں پرچے وتی گین ء گُٹّو ھیال کُرت چشکہ پارٹی ءُ سیاست ءِ چیل ءُ چانکانی تہء من مارکسزم ءِ محنت ءِ بیگانگی ء بلکنا مہ زانتیں ءُ پارٹی ءُ سیاست ءِ ہتء یک کارکے جوڑ بباں...من تُرس اِت...حرزکُرت..ءُ من سیاست ءِ بہر نہ بوت...پرچا کہ من سک گیریں سیاسی راھبندانی تہء وتی آزات ھیالی ء چہ زبہر بوت اوں ءُ من ء تُرس ھست ات...آنکہ من وتی راجدپتری کارءُ کردء پیش دارگ لوٹ اِت بلے وتی پکری ردوم ءِ تہء...!
	ءُ مارکسزم ءِ تہء راجی انصاف ءُ عدل ءِ یک فلسفہ یے آنکہ المی ھست ات بلے من ایشرا شدّت پسندی ءِ تہء گندگ نہ لوٹ اِت چیء کہ مردمانی سرانی گُڈّگ ءِ تہء اگاں نظریہ ءُ پکر دیمء روت گُڑا ذاتی صورتء من اچ ایشی تُرس اِت ءُ بیم کنان بوت اوں...!
	بلے مارکسزم ءِ عمرانیات ء راجدپتر ءِ بیگانگی کہ واحری کشانی واحری کشی ءُ بیگانگی ءِ تہء پدّر بُوگء ات پمّن یک مزنیں آگہی ات ءُ من دنیا ءِ تہء دراھیں جبرءُ زلم ءُ زوراکیانی بدواہ بوت اوں ءُ تنے وھدی ھست اوں کہ اے دنیا ء اگاں دیمء روگی اِنت گُڑا عدم تشدد ءِ تہء، راجی انصاف ءِ تہء، ءُ علم ءُ زانت ءُ صبر ءُ برداشت ءِ تہء دیم ء روگی اِنت کہ ایشی دگہ ھچ راھے نیست ءُ من راجدپتر ءِ ردوم ء عدم تشدد ءِ تہء گندگ ءُ زانگ لوٹ آں، ءُ مارکسزم ءِ عمرانیات کہ راجدپتر ءِ ردوم ءِ باروء اِنت، وتی تہء تنے وھدی یک قوت ءُ زورے داراِیت....اگاں ایشی پکر ءُ فلسفہ ء چہ سکّ گیریءُ پھرشدتی ء درکنگ بہ بیت...!
	چی ء کہ رندء چشکہ من ء خبر کپت کہ چہ بنیادم ءِ مالی ءُ اقتصادی جاوراں ابید بنیادم ءِ آزاتی ءِ یک مارشتے ھم ھست، کہ منی ھیال ء بنی آدم ءِ ھمے مارشت چرائی مالی لوٹ ءُ گزرانی پیلوی ء گیش چشکہ زور آور انت کہ ھر مردم آزات بُوگ لوٹ اِیت، ءُ ھرمردم لوٹ اِیت کہ آئی ء چہ بُرز ء حکم دیگ بہ بیت تانکہ آ وتی گپتارءُ کردارءِ تہء وتی گوشگ ءُ نویسگ ءِ تہء آزات بہ بیت ءُ بگیر اچ اے آزاتی ءِ مارشت ء زند بے سیت ءُ پوک اِنت...!
	راجدپتر ءِ دیمء بروکیں قوت اگاں آزاتی ءِ مارشت ءِ تہء چیزے مہ بنت تہ گُڑا ایوک ء نان ورگ ءُ وسپگ ءِ تہء کمیونزم ءِ راھبندانی تہء ھرکس آسودگ ءُ آرام ء ات، بلے سوویت یونین ءِ گمسار ءُ گار بُوگ ء پد ھم بنی آدم ءِ آزاتی ءِ مارگ ءُ مارشت نہ مُرتگ ءُ راجدپتر گیشتر آزاتی ءُ گیشتر برداشت، گیشتر علم ءُ گیشتر ایمنی ءِ واھگ داراِنت، ءُ بنیادم گیشتر عدل لوٹ اِیت، انصاف لوٹ اِیت، ءُ زلم ءُ زوراکیاں چہ دور بُوگ لوٹ اِیت...
	منی راجدپتر ءِ حیال ءِ تہء مہلوک، اُلس ءُ استمان ءِ واھگ چہ منی ذاتء گیشتر معنا ءُ متلب دار انت، چیء کہ منی وتی جندءِ ردوم یک راجے ءِ تہء بوتگ ، چہ جائیکہ اے راج ھرچنت کہ بے زانت، ناسرپد ءُ ناواکب بہ بیت بلے ایشی مہلوک ءِ واب پہ وتی جندءِ آزاتی ء اِنت کہ آ ھما رند ءُ جاہ ء سر بُوگء پہ واب گندان کہ ادء ھچ زُلم ءُ زوراکی ءُ ھچ جبر ءُ زیادتی یے گوں آیاں پیش مئیت...!
	ءُ من زان آں کہ منی دراھیں حبّ ءُ واھگانی تہء آنکہ وتی ذاتی گرذ مان انت بلے من مُدام ھمے لوٹ اِتگ کہ من چہ وتی ذات ء چہ دربیایاں ءُ راجدپتر ءِ یکّ بہرے جوڑ بباں...
	منی جندءِ ذات ءِ یکین ’ نہ ‘ کنگ من ء کدی کدی راجدپتر ءِ یک المیں بہرے جوڑ کنت کہ ایش چہ منی ھزاریں ’ھو‘ ءُ ’آں‘ کنگء چہ گیشتر زور آور ءُ طاقتور اِنت..!
	ما راجدپتر ءِ چیل ءُ چانکانی تہء وتی راجی زندءِ یک ھنچشیں درجگے ء اوشتوک ایں کہ آئی دراھیں توانائی، زورءُ طاقت نوں ھلاس بوتگ کہ نوں ایشی تہء ھچ زورے نیست کہ ایشی دارھیں ماڑی ڈھرگ کہ نہ زان آں کہ کدی ڈھیر بہ بیت...؟
	ءُ ھمے ڈھروکیں ماڑی ءِ تہء ما نندوک راجدپتری واکبی ءِ گپاں جنان ایں... کہ منء ایش باز عجب تور اِیت کہ من چش ھیال کن آں...بلے زندءِ تہء ھیال ءُ پکر ءِ داگاں کئے داشت کنت..؟ ھرچنت کہ تو بنیادم ءِ پکرانی سرء پابندی جن ئے ھمنکس گیش اے پکرءُ ھیال دیمء روانت چی ء کہ راجدپتر ء دیمء روگی اِنت ءُ پہ وت یک نوکیں راھے پچ کنگی اِنت، پرچا کہ بنیادم ءِ آزاتی ءِ مارشت چرائی ھر چیز ء گیشتر زورآور اِنت، ءُ اگاں بنی آدم ءِ تہء اے آزاتی ءِ مارگءُ مارشت مہ بوتیں گُڑا نہ زان آں آ وتء را کُجام تہاریانی بہرے ھیال بہ کُرتیں...؟ ءُ من زان آں کہ منی وتی راجدپتری کار ءُ کرد ایوک ء لوزانی تہء پیش کنگ لوٹ آں ، چیء کہ من راجدپتر ءِ نبض ءِ سرء وتی دستء ایر کنگ لوٹ آں کہ اگاں من راجدپتر ءِ نبض ء زانت گُڑا چش بگوش کہ من وتء را زانت، ءُ وتی حداء زانت،ءُ راستی ء زانت۔ منء وتی شوھاز بکار انت، راستی بکار اِنت...ءُ حدا بکار اِنت کہ حدائی باروء من گوش آں کہ بنیادم ءِ ارواح ءِ بنیات ، یعنے ھما سیاہ تہاری ءُ شپ کہ اچ اُداں ارواح ءِ اوّلی تھریشاس درا بوتگ گڑا حدا اِنت، راستی اِنت، کہ آئی زانگ وتی آزاتی ءِ زانگ اِنت، چیء کہ من حداء راستیءُ راستی ء حدا ھیال کن آں، کہ ھر کس راستی ءِ شوھاز ء کنت، گُڑا آ چشکہ حداءِ شوھاز ء کنت ءُ ھر کس حداء زانت گُڑا آزاتی ء چہ واکب بیت پرچا کہ بنیادم ءِ تہء آزاتی ءِ واھگ حداءِ واھگ اِنت...
	حدا بنیادم ءِ زندءِ تہء یک دائمیں قوتے کہ روایتی مذہب حداء آزمانانی تہء بُرتگ ءُ سرکُرتگ بلے منی حیال ء حدا راجدپترءِ ھنچش یک بہرے چشکہ من ءُ تو اے دنیا ءِ بہر ایں....!
	حدا چہ راجدپتر ء جتا نہ اِنت بلکنا ما ءُ حدا دراھمے راجدپتر ءِ تہء بہراں ، ھرکس وتی آزاتی ء کارمرز کنت گُڑا آ حدا ءُ راستی ء زانت ءُ کسے کہ وتی بدعقیدگی یا کہ بے عقیدگی ءِ تہء کوھنگیں رسم ءُ دود ءُ رواجانی تہء زند گوازین اِیت گُڑا آ وتی آزاتی ء چہ دلء شموش اِیت ءُ حدا ء چشیں بدعقیدگی بکار اِنت، حدا راستی اِنتءُ راستی چشیں چیزے نہ اِنت کہ اِدء ڈنّ ء اِنت بلکنا ایش گریب ءُ بزّگ ءِ آہ سڑدانی تہء اِنت، مذلومانی ٹکّ ءُ ریشانی تہء ایر اِنت کہ زالمانی دستی ء آیانی بدن نیل بستگ ءُ ارواح ٹپّی بوتگ!
	مئے وتی زند چے زندے اگاں ایش پہ ایدگہ مردماں نہ اِنت..؟ ایدگرانی درداں مارگ ءِ تہء مئے زندءِ معنا ءُ متلب اِنت،چیء کہ وھدے ما ایدگرانی درداں مار ایں ءُ مارش کنان بئیں گُڑا یک صورتے ء ما چہ راستی ءُ حداء نزینک بئیں....!
	منی بچ من نہ زان آں کہ منی اے پرشتگیں ھیال ترا دوست بنت کہ نہ بنت...؟ بلے اچ ایشی ابید من لوٹ آں کہ وتی ھیالاں گوں تو درشان بکن آں، چی ء کہ منی واھگ ھمیش اِنت کہ ھر چیزے منء تور اِیت گُڑا ایدگراں ھم بہ تور اِیت...

						نوں اچ تو موکل گر آں...
						حدائی امانء بئے..
								تئی پِسّ










(3)
		شال
		نومبر 1999؁ء
						منی بچّ
					اُمیت اِنت کہ تو دراہ ءُ جوڑ ءُ وش ءُ وشال ئے...
	مروچی من نہ زان آں پرچے من لوٹ آں کہ گوں تو یک ھنچشیں جیڑہے ءِ باروء گپّ ءُ ھبر بکن آں کہ اے ویل ءُ جیڑہ منء چہ بندات ء یک بے جاراتی ءُ یک تکانسری یے دیان بوتگ...!
	ءُ اے جیڑہ ایش اِنتکہ مئے مردم ءُ بنیادمانی تہء یک قوت ءُ زورے مان اِنت کہ ایشرا ما زندگانی ءِ قوت ءُ طاقت گوشت کن ایں...کہ نفسیات ءِ زُبان ءِ تہء ایشرا ’لبیڈو‘ گوشگ بیت...
	من اِدء گوں تو اے بحث ء کنگ نہ لوٹ اں کہ ’لبیڈو‘ ءِ اصلیت چی اِنت...؟ چیء کہ اگاں تو سگمنڈ فرائڈ ء ونتگ گُڑا ترا لبیڈو ءِ باروء شری ء علم بیت کہ ایش ھما طاقت اِنت کہ اچ ایشی دنیا ءِ دراھیں رنگ ءُ تھام ودی بیت کہ وتی اصلیت ءِ تہء ایش یک بے ڈول، بے راہ ءُ کشکیں طاقتے کہ ایشی کارءُ کرد ھمیشی تہء چیر اِنت کہ ایش وتء را چوں پدّرءُ سہرا بہ کنت...؟ کہ تو ایشرا واھگ ءُ اُمیتانی تپد ءُ گرمائشت ھم گوشت کن ئے کہ ایشی بنیات ءِ تہء زندگانی وتء را دنیا ءِ دیمء پیش داراِیت...ءُ نپسءِ واھگانی تہء ایش مئے دیمء کئیت کہ نر گوں مادگء ، جنین گوں وتی مردء ءُ ورنائی گوں ورنائیں، ءُ دراھیں ءُ جوڑیں بدن ء گوں یکجاہ، ھوارءُ ھمگرنچ بُوگ لوٹ اِیت تانکہ زندگانی ھوپار در بکپ انت...تانکہ زندگانی دیمء بروت....!
	ءُ پمّن مُدام اے ھبر یک رازے بوتگ کہ آخر’لبیڈو‘ یعنے زندگانی ءِ قوت گوں مئے عقیدگ ءُ سکھت ءُ یکین ءُ مئے راجدپتری واکبی ءُ سرپدی ء گوں چون بندوک ات..؟
	اگاں ھر چیز گوں سکھت ءُ یکین ءِ مئے بنیاتی ئیں واھگاں گوں بندوک ات ءُ اگاں ھرچیز وتء را راجدپترءِ تہء درشان کُرت گُڑا مئے ’لبیڈو‘ ھم وت گوں مئے راجدپتری ویل ءُ جنجالاں گوں بندوک ات کہ ایش ھم مئے راجدپتر ءِ یک بہرے ات ... آنکہ راجدپتر ءِ وجود ءُ ساڑی بُوگ ء چہ ساری، مئے سکھت ءُ مئے عقیدگانں چہ ساری ءُ پیسر ء مئے دودمانء چہ باز ساری ’لبیڈو‘ ءِ وجود ءُ ھستی مئے بدن ءِ تہء بُوتگ کہ یک صورتے ء ایش چہ مئے راجدپتر ءِ بہر نہ بوتگ چیء کہ راجدپتر ءِ وجود ء پد ’لبیڈو‘ وتی دروشم ءُ شکل ء ھم بلکنا بدل کُرتگ ات، ءُ مئے دیمء اھتگ ات...یعنے راجدپتر وت بلکنا مئے دراھیں دودمان ءِ واگانی داروکیں قوت بوتگ....چشکہ اگاں راجدپتر ءِ واگ مہ بوتین انت تو بنیادم تنے وھدی وتی جنگلءُ پہوالیں زندءِ تہء زندگانی کنان بوتیں...ءُ چشکہ اے دراھیں مذہب، فلسفہ، سیاست، اقتصاد، رسمءُ رواج، اِزم ءُ آرٹ مہ بوتین انت، ءُ بنیادم وتی ’لبیڈو‘ ءِ تپدءِ تہء زندگانی کنان یک بے ڈول ءُ بے راھیں کشکے ءِ سرء روان بوتیں..ءُ مہ زانتیں کہ آئر حدا پرچے پیدا کُرتگ..؟ یا کہ بلکنا آچہ حدا ءِ وجودء ھم ناسرپد ءُ ناواکب بوتیں...!
	بزاں’لبیڈو‘ زندگانی ءِ یک کورءُ زُبنیں قوتے کہ راجدپتر ایشر ا واگ دیان وتی کشک ءُ راہءِ سرء دیمی بران انت کہ بنیادم ءِ دودمان ءُ آئی بدنءِ تہء پادآؤکیں تپد ءُ گرمائشت ءِ نیام ء یک جنگءُ دعوےٰے ءُ پسات ءُ یک جیڑہے ءِ دائمی ء مان اِنت کہ چہ یک نیمگء زندگانی وتء را بگیر چہ نیکی ءُ شرّی ءُ گندگی ءُ بدی ءِ علمءُ زانت ء دیمء کاراِیت ءُ دومی نیمگء دودمان ءُ راجدپتر ھمے بے واگیں تپد ءُ تؤشانی دارءُ گیر ءِ تہء مشکول اِنت...!
	بزاں اے دنیا ءِ تہء مُدام یک جنگ ءُ یک پساتے جاری ءُ ساری اِنت کہ دودمان ءُ راجدپتر بنیادم ءِ بنیاتی ئیں زندگانی ءِ قوت ءُ طاقتء زور ء یک کشک، یک راہءُ یک راھبندے دیگ لوٹ اِت ءُ دومی نیمگء آئی لبیڈو آئرا وتی سرزوراکی ءِ لوڑ ءُ مُجانی تہء یک دگہ نیمگے ء برگ لوٹ اِیت، کہ ایشی ھچ منزل ءُ ھچ لیکہے نہ اِنت ، بگیر اچ ایشی کہ ایش وتء را ھر دروشم ء ھر شکل ءِ تہء پدّر بہ کنت...
	لبیڈو ءِ تہء نیکی ءُ بدی نیست..پدا راج دپتر ءُ دودمان ءِ تہء نیکی ءُ بدی ھست...ءُ اے تضاد ءُ اے بے ڈولداری مئے راجدپتر ءِ چہ کُلّاں مزنیں المیہ ءُ چہ کُلّاں مزنیں ڈکھ ءُ رنج اِنت کہ ماوتی دود مان ءُ راجدپتر ءِ نیکی ءُ بدی، رُژنائی ءُ تہاری ءُ روچءُ شپءِ مارشتانی تہء وتی ’لبیڈو‘ ءِ واگ ءُ ساداں داران ، ایشرا یک ڈولداری ءُ یک راہ ءُ کشکے ءِ سرء برگ لوٹ آں...بلے دومی نیمگء مئے دلءِ تپد ءُ گرمائشت ءُ زندگانی ءِ قوت ءُ زورءُ طاقت مارا یک دگہ دمگءُ کُنڈے ء برگ لوٹ اِیت...! ءُ ما نہ زان ایں کہ مئے نیکی ءُ بدی ءِ ھیال ءُ پکر راجدپتر ءِ پیداکنوک اِنت...یا کہ مئے تہء بنیاتی صورت ء نیکی مان اِنت..؟
	بلے مئے لبیڈو ءِ تہء جُست مارا سوج دنت کہ مئے بنیادم ءُ آدم ذاتانی بنیاتی ئیں سرشستءُ زانشت ءِ تہء چشکہ نہ نیکی ھستءُ نیکی بدیـ؟ بلکنا اُدء یک زورءُ یک طاقتے ھست کہ آ وتء را پدّر کنگ لوٹ اِیت، وتء را پیش دارگ لوٹ اِیت کہ آ چنکس زورآور ءُ طاقتور اِنت...؟ وھدیکہ مئے راجدپتر وتی ردوم ءُ دیمروئی ءِ تہء یک دگہ پیش داراِیت کہ ایشی تہء نیکی ،بدی، راستی ءُ جوانی ءِ ھیال جوڑ بوتگ، چیء کہ بگیر چہ ’لبیڈو‘ ءِ واھگانی دارگء مئے دودمان دیمء نہ روت ءُ بلکنا وتی تپد ءُ گرمائشت ءِ تہء سُچان ھچ چیزے نہ بیت،بلکنا وتی آس ءِ تہء سُچان ھاک ءُ پُر جوڑ بیت...!
	نوں اے ھبر ء وھدے من زانت یا کہ زانگ ءِ جُہد کُرت گُڑا من ء ھنچش تور اِت چشکہ مئے ’لبیڈو‘ ءُ مئے راجدپتر ءِ نیام ء یک مزنیں تفاوتءُ تضادے مان اِنت کہ وتی لبیڈو ءِ زانت ء بگیر مئے ایدگہ دراھیں زانت پوک ءُ بے سیت اِنت چیء کہ راجدپتر ءِ تہء ھر نظریہ ءُ ھرپکر ءُ ھیالے کہ بنیادم وتی باروء بستگءُ جوڑ کُرتگ گُڑا آ یک المی ئیں راہ ءُ کِشکے نہ ات ...گُڑا راستیءِ یک حیالے نہ ات بلکنا زندءِ راستی یکے نہ ات بلکنا بازیں راستی اِت انت...ءُ اے بازیں راستی گُڈّسرء مئے یکین راستی ءِ سرء اھت ءُ اوشتات انت کہ بنیادمءِ وتی اصلیت ءِ تہء یک گرمائشت ءُ یک تپدے ات کہ ایش وتء را مُدام پدّر کنگ لوٹ اِت کہ آئی دراھیں راستی، نیکی، ءُ بدی ءُ گندگی ءِ علم آئی راجدپتر ءِ دیوکیں چیز اِت انت....
	اگاں راجدپتردیمء روان ات، گُڑا ایشی متلب ایش ات کہ مئے وتی جند ءِ سیاہ تہاریں قوتانی سرء زورمان آیگء ات، یعنے ما وتی لبیڈو ءِ بے راہ ءُ بے کِشکیں زورآوری ء دارگ لوٹ اِت کہ بنیاتی ئیں صورتء مئے لبیڈو سیاہ تہار ءُ زورآوریں قوتے ات کہ ایش چو مستیں لیڑوء پلیلک در کنان ،دریشامپ جنان ات کہ کدی کدی ایشی دارگ پمّا سک مشکلءُ سک گران بوت...
	ءُ اگاں مئے لبیڈو مئے وجود ءِ بنیات یک تپد ءُ یک گرمائشت ءِ سرء ایر ات گُڑا ایشی متلب ایش ات کہ مئے راستی ءِ علم ءُ زانت ءُ ادراک ھم اضافی ات یعنے ھردورءِ وتی یک سرپدی یے ات، کہ چہ دومی دورءِ زانت ءُ سرپدی ء چہ جتا ات...!
	چی ء کہ بنیادم ءِ راجدپتر وتی’لبیڈو‘ ءُ وتی ھمروچیگیں زندءِ راستیاں گوں وتی زندء دیمء برگ لوٹ اِیت کہ پہ بنیادم ء یک درجگے ھم آئی زندءِ گُڈّی ئیں درجگ نہ اِنت بلکنا آئی دیمء تنے وھدی دگہ بازیں دنیا ھست اِت انت کہ اچ ایشاں ناواکب ءُ ناسرپد ات ءُ آیانی شوھازگ ءُ درگیجگ چشکہ آئی زندءِ مستریں کارءُ کارست ات...!
	ءُ منی جند ءِ ھیال ء مئے لبیڈو ءُ مئے راجدپتر ءِ نیامء اگاں یک تضاد ءُ یک تفاوتے مان ات گُڑا اے تضاد ءُ اے تفاوت ء ایوک ء ما وتی آزاتیءِ مارشتانی تہء دور کُرت ، کُرتاں یعنے ما وتی کورءُ زُبنیں زندگانی ءِ قوت ء یک راہ ءُ یک کشکے ایوک ء وتی آزاتی ءِ مارشتانی تہء دات کُرتاں کہ ما را زندگانی ءِ ھما قوتءُ زورانی پاسوانی ءُ پشتی وانی ء کنگ لوٹ اِت ھما کہ مئے زندگانی ء دیمء بر انت...یا کہ ھما کہ مئے لبیڈو ءِ کورءُ زُبنیں سرزوراکی ء یک شرّیں راھے دینت کہ زندگانی ء دیمء برگ ، زندگانی ء پروموٹ کنگ اصل نیکی اِنت کہ اگاں زندگانی ء پروموٹ کنگ نہ بیت، بلکنا زندگانی ء گام گام ء کشگ بیت، دارگ بیت، ءُ دیمی کنزگ ء پہ اجازہ دیگ نہ بیت گُڑا مزنیں گناہ، بدیءُ سیاہ تہاری ھمیش اِنت کہ مئے حدا ءِ ھیال نیکی ھیال اِنت، راستی ءِ ھیال اِنت، ءُ زندگانی ء دیم ء برگ ءِ ھیال اِنت کہ دراھیں مذہبانی واھگ ھمیش اِنت کہ زندگانی ءِ بروبری ء کئیل ءُ کچ ء بروبر دارگ بہ بیت کہ راستی ھمیش اِنت کہ بگیر اچ ایشی دگہ چے راستی یے بوت کنت...؟
	بلے بنیادم وتی لبیڈو ءُ وتی زندگانی ءِ سیاہ تہاریں زورآوریءُ قوتانی تہء ھورت ءُ ھام بُوان مُدام وتی ذات ء، وتی گرزءُ وتی جندءِ آرام ءُ آسودگیاں لوٹ اِت، پمیشا آ وتی ھوش ء حداءُ راستی ءِ جنّت ءُ دوزہ ءِ دوریں حیالانی تہء وشّیں کنت چی ء کہ وتی لبیڈو ء گوں ھم دیم بوتگ ءُ ایشرا دارگ ءِ تہء آ یک دردے ءُ یک ڈکھے ءِ مارشت کنت کہ آ وتی جندءِ تپد ءُ لہڑگاں نہ زانت، پمیشا آ گوں مذہب ءُ گوں حداء، ءُ گوں راستی ءِ میکانکی ھیالاں لِچّ اِتگ...
	ءُ تانکہ بنیادم وتی آزاتی ءِ مارشت نہ زانتگ ، تنا وھدی آ چہ وتی جندءِ ’رنج‘ ءُ چہ جان ھلاسی گپت نہ کنت، چی ء کہ چہ وتی پیدائشت ء آ گوں یک رنجے بندوک اِنت کہ اے ڈکھ ءُ اے رنج ءِ سیاہ تہاریں بنیاتاں نہ زانت ، پوہ نہ بیت پرچا کہ آ گام گام ء وتی جندءِ دروشم ء وتی آدینک ءِ تہء چاراِیت، کہ آ چہ وتی ھمے رنج ءُ تکلیف ءُ دردءِ مارشتاں چہ بُرز بُوگ لوٹ اِیت...!
	آرا راستی بکار اِنت....آئرا حدا بکار اِنت...ءُ آئرا وتی دردءُ ڈکھانی تہء کُمک ءُ مدت بکار اِنت کہ اے دراہ ھما صورت ء پیلو بنت وھدے کہ بنیادم وتی آزاتی ء کارمرز بہ کنت... ءُ آ وتی آزاتی ء بزانت کہ اے دنیا ءِ تہء آئرا ایوک ء وتی آزاتی ء کارمرز کنگ ءِ تہء یک مزنیں وشی یے رس اِیت پرچا کہ ھمے آزاتی ءِ تہء آ حداءِ یک مُدام متحرکیں ھیالے گوں وتء را بندوک ھیال کنت کہ اے راستی ءُ اے حدا آئی دلءِ تہء موجود اِنت ءُ آئی وجود ءِ رنج ءِ یک المیں بہرے کہ اچ وتی رنج ءُ ڈکھ جتا نہ اِنت...!
	منی ھیال ء دراھیں راجدپتر بنیادم ءِ آزاتی ء پدّر کنگ ءِ یک ندارگے کہ ھر مردم ایشی تہ ء وتی کارست ءُ کارء پیش داران دیمء کِنز اِیت، ءُ یک نوکیں چیزے دیمء کاراِیت... ءُ ھرکس وتی آزاتی ء وتی جند ءِ جاورانی تہء دیمء کاراِیت، کہ بگیر اچ ایشی آ وتی ـ’راستی‘ ء بلکنا مہ زانت...پرچا کہ تئی ’راستی‘ چہ منی راستی ء جتا اِنت آنکہ مئے ھردوئینانی آزاتی ءِ مارشت یک پیمء اِنت بلے ایشی درشانی پہ ھر مردمء جتا جتا انت...!
	بزاں راجدپتر منی نزدء بنی آدم ءِ المیں آزاتی ءِ واھگانی یک راہ ءُ یک کشکے کہ وتی اصلیت ءِ تہء بنیادم یک آسے، یک تبدے، یک تھریشاسے کہ وتی ھستءُ وجود ءِ تہء وتء سُچ اِیت ءُ ھاک ءُ پُر بیت تانکہ آ وتی آزاتی ء کارمرز نہ کُرتگ، ءُ وتی راجدپتری واکبی ء چہ واکب نہ بوتگ..چیء کہ راجدپتر ءِ بنیات لبیڈو اِنت..بنیادم اِنت، آئی واب ءُ آئی واھگ اِنت...کہ وھدے ایش جمعی صورتء درکاینت، تو راجدپتر جوڑ بنت...ءُ ھمے راجدپتر ءِ تہء تئی ءُ منی ھردوکانی بلکنا یک کارءُ کردے...اگاں ما اِش بزان ایں....!
			
									تئی پِسّ







		شال
		نومبر 1999؁ء
					منی بچّ
				دائم جوڑ ءُ سلامت بات ئے
	من نہ زان آں کہ وتی اے راہ داتگیں کاگدءُ چِٹیانی تہء من وتی ءُ تئی ھیال ءُ پکراں پرچے گوں چشیں مزنیں حبران گبارءُ گرانبار کنان کہ منی ءُ تئی ایدم آدیم ءِ اے دنیا چشکہ تو زان ئے وتی زندءِ ھمروچیگیں وئیل ءُ جنجالانی تہء انکس دست گٹ اِنت کہ آیاں بلکنا اے وار نہ رس اِیت کہ آ بہ نندانت ءُ منی ءُ تئی پیمء مرک ءُ زندءِ، دوزہءُ بہشت ءِ ، ارواح ءُ راجدپتر ءِ جُست ءُ پدانی سرء چارءُ بحث بکن انت...!
	آنکہ آیانی دل ھم لوٹ اِیت ، آ ھم وتی حُبّ ءُ واھگانی تہء وتی چارمکنڈ ءِ دنیاء زانگ ءُ پوہ بُوگ لوٹ انت... ءُ آ ھم منی ءُ تئی پیمء اے زندءِ تہء وتی ھند ءُ جاہ ء زانگ لوٹ انت...بلے چشکہ بازیں آسراتی ءُ آسودگی کہ منءُ ترا رستگ گُڑا آ وتء را اے آرام ءُ آسودگیاں چہ زبہر ھیال کن انت پمیشکا بلکنا آ چشیں جُست ءُ پُرسانی پدء نہ تچ انت چشکہ من ءُ تو تچگء ایں...یا چش بگوش کہ من ترا مُپت ءُ مباء چشیں گرانباریں ھیال ءُ پکراں گوں دُچار کُرتگ...کہ تئی اے عمر کہ تو نوں کالجء وانگء ئے گُڑا مہرءُ دوستیانی، چاتپ ءُ چیچاڑ ءُ وشیانی روچ انت ،بلے من ترا چشیں آریپیں سرھالانی سرء نہ زان آں پرچے آرگ لوٹ آں کہ من وت ایشی سبب ء نہ زان آں...بلے من زان آں کہ تو ھم چہ ایدگہ ورنایاں جتا وتی جند ءِ یک پکرءُ ھیالے دارئے کہ تئی ھمے ’جتائی‘ ءِ واھگ من زان آں باز رنداں ترا پریشان ءُ مونجا کُرتگ چی ء کہ دنیا کدی جتائی ءِ مارشتاں دوست نہ داراِیت!... دنیا لوٹ اِیت کہ منءُ تو دنیا ءِ رنگاں گوں یکجاہ ءُ ھوار بہ بئیں...یعنے دنیاءِ رنگء گوں ھمرنگ بہ بئیں...
	گوں دنیا ء روگ بدیں چیزے نہ اِنت کہ اے دنیا ءِ تہء گوں دنیا ھم چکار بُوگ ءُ گوں دنیا ءِ کاراں گوں کار دارگ ءُ ایشانی تہء بہر زورگ پہ مردم ءِ جان دراھی ءُ دلجمی ء پہ المی اِنت ، بلے دنیا ءِ رنگاں گوں ھمرنگ بُوگ ءِ متلب ایش اِنت کہ ما وتی جند ءِ ھما ھند ءُ جاہ ءُ بستار ء چہ دلء بہ بریں کہ ایشی تہء مئے وتی جند ءِ بُود ءُ گُشاد ءُ لائکی ھور انت!
	اے دنیا ءِ تہء ھر مردم ءِ حدا بہ یک حاصیں ڈولے ء پہ یک حاصیں کارے ودی کُرتگ کہ اگاں کسے وتی اے کارءُ کارست ء بزانت ءُ پوہ بیت...
	 من زان آں کہ تئی ردوم یک ھنچشیں راجے ءِ تہء بُوگء اِنت کہ آ تنے وھدی قومداری ءُ تمنی ءُ قبیلہ داری زندءِ زانت ءُ زانشت ء گوں بندوک اِنت ءُ نوکیں جاورانی تہء گام ایر کنگء پہ ترا ءُ تئی نسلءِ مردماں یک مزنیں گامگیج ءُ یک مزنیں گامے زورگی اِنت...
	بلے تنا وھدی کہ نوکیں دورءِ چرک ءُ سرگوش کشّان بہ بنت گُڑا پریشی یک مزنیں زوھد ءُ جُہدے بکار بیت کہ چہ کُلاں مزنیں چیز ھمیش اِنت کہ تو وتء را بزان ءُ پوہ بہ بئے کہ تئی ھند ءُ جاہ کُجا اِنت...؟ نیکہ اگاں تو دنیا ءِ رنگاں گوں ھور کپت ئے گُڑا بزاں تو پشت ءُ پدء کپت ئے، چیء کہ پہ نوکیں دنیا ءِ آرگء پہ ترا یک وتی جندءِ محکمیں سکھت ءُ یکینے بکار اِنت کہ ایشرا تو ایوکء وتی جند ءِ زردءُ دلءِ تہء کِش ئے، آپ دئے ءُ مزن کن ئے کہ ڈنّی دنیا تئی اے دست کنڈ ءُ ردوم ءُ آپ ءُ آپینکی ء نہ زانت کہ ایوک ء تو زان ئے کہ ترا اے دنیا ءِ تہء چے پیمء وتی جند ءِ تو کشِگ ء پد ایشی رستگیں ولّ ء ساتگیءُ رکینگی اِنت...! کہ دنیا ء چہ اے اُمیت دارگ کہ آترا وتی ولّءِ ردوم ءُ آپ دیگ ء پہ دست کُمک بیت یک وابے، یک ھیالے، کہ ڈنی دنیا گوں تو ھما وھداں دست کُمک بیت کہ وھدے تو وت یک چیزے جوڑ بہ بئے... وھدے وت ترا مارشت بیت کہ تئی مِزّل ھما دورھندیں کوھانی تلار انت کہ اُودء سر بُوگء پد آزمان تئی دستانی پچ گرگء چہ نزینک تر بُوان بیت ءُ تو گوں یک سرجمیں ھیالے ء ڈنّی دنیا ءِ چیل ءُ چانکانی تہء دیمی روان بئے... گوں ھمے اُمیت ء کہ تو یک روچے آزمان ءِ سرء دست کن ئے...
	بلے گام گام ء ڈنی دنیا تئی اے اُمیتاں پروشگ لوٹ اِیت ، بُنگوج کنگ لوٹ اِیت ءُ ترا چہ یک ساہ ءُ نپس داروکیں مردمے بہ یک سنگ ءُ ڈونکے ء بدل کنگ لوٹ اِیت...! چشکہ تو ساڑی نئے... چشکہ ایوک ء دومی مردم ترا نہ منّ اِیت..تئی وجود ء چہ انکار کنت ایوک ء ھما دومی کس وت ساڑی اِنت... تو ساڑی نئے... تو یک بدرءُ بیگانگے ئے... ایوک آ جہی ءُ جاگہی اِنت...!
	بلے آئی انکار ءِ تہء ھما جہی ءُ جاگہی ئیں مرد ءِ اقرار پوشیدگ اِنت چشکہ پرائی ھم ایش یک المی ئیں ھبرے نہ بیت کہ آ ترا انکار بہ کنت تانکہ وتی وجود ءُ ھست ء سوگہ بہ کنت... کہ اے دنیا ءِ دراھیں ھمسیادی ھنچش انت کہ من پرتو یک دوزھے آں تو پمّن یک دوزھے ئے...! ءُ ما چہ یک دومی ء جتا ، بیگانگ، ءُ بدرایں پمیشا کہ منی وتی جندءِ آزاتی ءِ مارگءُ مارشت ءِ تہء تو یکّ منفی صورتءُ دروشمء پمّن ساڑی ئے کہ منی ھمے منفی ئیں ساڑی بُوگ چشکہ پمّا ھردوکاں المی اِنت کہ مایکجاہ ھم بُوگ لوٹ ایں ءُ اچ وت جتا ھم بُوگ لوٹ ایں...! مئے یکجہی ءُ ھواری اے دنیا ءِ ڈائلما اِنت یعنے اڑ اِنت کہ بگیر چریشی مئے زند ءُ وجود ناپیلو انتءُ ھمیشی درنیام ء مارا وتی آزاتی ء کارمرز کنان دیمء روگی اِنت، پرچا کہ زندءِ دراھیں تعلقداری حشک ء وتی یک دومی ءِ انکار ءِ صورتء مئے دیمء کاینت کہ اے حشکیں تعلقداری زندءِ بے معنائیں ءُ بے متلبی ء اگاں مئے دیمء پدّر ءُ درشان کنت گُڑا گوں ایشی ھورءُ ھوار ایش مئے زندءِ معنا ھم ھست کہ ما اے دنیا ءِ ھشکیں ءُ بے متلبیں ھمسیادیانی نیام ء وتی آزاتی ءِ لہڑگاں دیمء بیارایں ءُ ما ھما چیز ء بکن ایں ءُ دیمء بیارایں تانکہ اے آزاتی ءِ کارمرز کنگ بگیر مئے زندءِ ھشکیں بے متلبی ءِ مارشت ھلاس نہ بنت ءُ نیکہ زیان بنت...!
	مارا وتی زندگانی ء نوکء درگیجگی اِنت، ھر کشک ءُ گامء ایشرا شوھاز کنگی اِنت نیکہ ڈنّ قوتانی درنیام ء مئے ساہ ءُ نپس درکپ اِیت ءُ ما ھشک ء زند گوازینان یک روچی مرکء گوں ناگتء دُچار کپ ایں ءُ پداپمّا ھچ چیزے نہ مان اِیت...!
	مئے قومداری ءُ تمنی زند ءِ ھمسیادی ءُ نزینکی پرتو یک مزنیں پیگورے انت کہ اے ھمسیادی ءُ نزینکیانی بنیات وتی جند ءِ ذاتءُ یک دگہ مسترءُ مزنیں جمعی راجءِ ذات ءُ زانشت ءِ تہء ھوار گیجگی انت تانکہ تو بے مبو...بلے تئی قوم ءُ قبیلہ ءُ تمن بہ مان اِیت، آئی عزت بہ مان اِیت..آئی نام ءُ توار بہ مان اِیت...
	بچار ایش چنکس مزنیں پیگورے کہ چہ یک نیمگ ء تئی قومی ءُ تمنی زند اِنت کہ آئی عزت، آئی نامءُ توار ءُ شان ءُ شرپ آنکہ یک ھیال ءُ یک تجریدی پکرے کہ ھمے ھیال ءُ پکر ترا وتی پیمء جوڑ کنگ لوٹ انت، یعنے پہکیں ءُ سرجمیں عزت... سوگہ ءُ سکیں عزت... مزن شان ءُ مزن شرپ...ایمانداری...یلءُ سرمچار! مہمان جلّ ، وتی ھبرءِ سرء مِکّ اوشتگ...‘ وگیرہ وگیرہ...
	نوں اے دراھیں چیز ھیال ءُ پکر انت، ایشانی حقیقی دنیاءِ تہء ساڑی بُوگ ءُ وجود ڈنی دنیا ءِ تہء ھست یا کہ نیست...؟ بلے قوم ، قبیلہ،ءُ تمن اچ تو ھمے اُمیت داراِیت کہ توسرجمی ء سوگئی ء گوں ھمے ھیال ءُ پکراں وتی وجود ءُ ھستءِ بہر جوڑ کُرتگ کہ ایشاں تو وتی عمل ءُ حرکت ءِ تہء دنیاءِ دیمء کارئے ءُ پیش دارگ لوٹ ئے تانکہ تو قومءُ تمن ءُ قبیلہ ءُ زندءِ یک المیں بہرے جوڑ ببو...! تانکہ تو وتء را بیگانگ ءُ بدر ھیال کنان مہ بو...!
	اے زانت ءُ زانشت ھم بنی آدم ءِ ایدگہ واھگانی پیمء ترا تئی ذات ءُ وجود ء چہ زبہر کنگ لوٹ اِیت تانکہ تو وتی ذات ء یک تمنی ءُ قومی زندءِ تہء گار بکن ءُ ھما آدرشءُ ھما راھبنداں دیمء بیار کہ آ قومدار ی زندءِ برجاہ دارگ ء پہ الم انت...! وھدیکہ ھمروچیگیں دنیا ءِ مقابلہ ء باج برگ ءِ دکّہ ءُ تیلانکانی تہء ایدگہ مردم تئی ذات ءُ وجود ء چہ یک سر انکاری انت، ..بلے پرے انکار کنگء ھم نوکیں دنیا ء تئی وجود آھاں بکار اِنت، تانکہ تئی ساڑی بُوگء پد آ اچ تو منکر بہ بنت...ھنچش چشکہ تو اچ آیاں انکاری بئے گُڑا ھنچش آ ترا نکار کنان بنت...بلے شما ھردو پہ یک دومی ء لازمءُ الم اِت کہ بگیر اچ ایشی شُمئے ھردوکانی زند دیمء نہ روت...
	ءُ دومی نیمگ قومی ءُ قبیلہ ءِ زندءِ تہء قبیلہ ترا انکار نہ کنت، بلے ترا سرجم ء زوراِیت ءُ سرجمی ء ترا وتی جمعی زندءِ تہء مان کنگ لوٹ اِیت، ءُ ھوار کنگ لوٹ اِیت تانکہ تو ھما قوم ءُ تمن ءُ قبیلہ ءِ ھما تجریدی زندءِ بہر ببو، کہ ایش دراھیں قبیلہ ءُ قوم ءِ ھبّ ءُ واھگ زانگ بنت، کہ ھمے حبّ ءُ واھگانی حیال ءُ پکر چہ تئی ذات ءُ وجود ء گیشتر سوگہ ءُ سکّ ءُ سرجم انت۔ نوں کس نہ زانت کہ زندءِ اے آریپیں تگ ءُ تاچ ءِ پُشتء اے دراھیں ھبّ ءُ واھگ کہ وتی بے مثلیں سرمچاری، ایمانداری، مہمان جلّی، انصاف ءُ راستی ءِ تہء ساڑی انت کہ نہ انت...بلے قوم ، قبیلہ اچ تو ایشانی لوٹ کنان اِنت، تانکہ توھمے رنگءِ تہء ماں بہ کپ ءُ ھوار ببو...!
ٍ	بزاں تئی پیگور ءُ تئی زندءِ چیلنج باز گیش انت کہ اے پیگور ءُ اے چیلنج تئی پیروک ءُ بُن پیروک ء درپیش نہ بوتگ بلے منی بچّ! تو ھمے تضادانی یک بہرے ئے...! ءُ تو اگاں تضاد ءُ تفاوتان زانت گُڑا تو ھر چیز ء زانت کہ پدا تو وتی زندء بزاں پہ یک لیکہ ءُ یک مکسدے ء گوازینت ....!
	تئی قومداری ءُ تئی قبیلہ تئی شناست ءِ آنکہ یک مزنیں مثل ءُ دلیلے بلے تئی قومداری ءُ تمنی زند تئی زندءِ المیں مول ءُ مُراد نہ اِنت کہ ترا اچ اے زندء چشکہ بُرز روگی اِنت ءُ یک دگہ پراہ ءُ کشادگیں زندے گوازینگی اِنت...
	بلے تئی پادگ ءُ تئی پاد ماں گلزمین ء ایر انت کہ اے قوم ءُ قبیلہ کہ نوں قومیت ءُ قومءِ یک نوکیں تعریف ءِ تہء مان آیگء انت، کہ نوں تئی نسل ءِ واھگ یک قومے بُوگ لوٹ اِیت، یعنے چہ قبیلہ ءُ تمنء بُرز...کہ ایش یک شرّیں ھبرے بلے ایش ھم تئی گُڈّی ئیں لیکہ نہ اِنت چیء کہ تئی اصل لیکہ ءُ تئی اصل مول ءُ مُراد وتی ذات ءُ راجدپتر ءِ آدینک ءِ تہء چارگی اِنت ءُ اچ ایشی ھم گوزگی اِنت...! آنکہ مروچیگیں قوم ءِ متلب ،ریاست، ءِ معنا ءِ تہء زورگءُ زانگ بیت کہ تئی قومی شناست آنکہ تمنی رنگے داراِیت بلے ایشرا یک سرجمیں قومے بُوگء پہ لہتے دگہ چیزانی لوٹ ھست، کہ ایشانی تہء تئی وتی سرگوست، تئی علم ءُ زانت ءُ تئی ھنر ءُ تئی بانداتءِ چنءُ لانچ ھورءُ ھوار انت، کہ ایوک ء وتی رسمءُ رواجانی سرء پہر بندگ ءُ کوھنگیں رسمءُ رواجانی سرء روگ ترا قومے جوڑ نہ کنت تانکہ تو مروچیگیں دورءِ سائنسی علمء چہ بہرہ مند نہ بوتگ ئے... تانکہ تئی وتی قومءُ دودربیدگ نوکیں دور ءِ راھبندانی سرء نہ شُتگ...چیء کہ تئی لیکہ ایوک ء تئی کوھنگیں رسم ءُ دودانی شناست نہ اِنت بلکنا اصل واھگ ایش اِنت کہ تئی باندات ءِ چے چن ءُ لانچ انت..؟ تئی ایدگرانی باروء چے پکر انت...؟ تو جنیں آدماں چون چارئے..؟ تو وتی زندءِ تہء نوکیں بدل سدل چون کارئے...؟ تو چہ گُژن ءُ تُنّ ، لنگڑی ءُ دِرتہ پُچّی ء چون در کپ ئے...؟ ءُ تو راجدپتر ءِ تہء پُرشدتی ءِ راہ ءِ سرء زورئے یا کہ عدم تشدد ءِ راہءِ سرء روئے...؟
	منی ھیال ء شدت پسندی ترا زیان کنت، وھدیکہ عدم تشدد ،زانت، گورءُ پکر، ءُ ھیال ءُ آئیڈیا ترا دیمء بار، چیء کہ ایوک ء تو اے دنیا ءِ تہء زندگ نئے بلکنا ایدگہ مردم ھم ھمے دنیا ءِ تہء تئی پیمء وتی آزاتی ، وتی ذات ، ءُ ذاتءِ اثبات ءُ دلیل ء لوٹ انت کہ ایش ایوک ء تئی زانت ، اِزم ءُ ھنر ءِ تہء پدّر بوت کنت کہ ترا وتی تخلیقی قوتاں گِشّینگی اِنت کہ مروچی چہ کُلّاں گیش ترا ھمے چیزانی لوٹ ءُ گزر اِنت...!
	بلے تئی چارمکنڈ اے تمنی زند تنے وھدی مان اِیت، چیء کہ ایشی پروشگ ءُ اچ ایشی درکپگ ءِ تنے وھدی ھچ پیمیں جسدے کنگ نہ بوتگ...!
	تئی دراھیں تہلیں سرگوستاں چہ یکے تئی تمنی ءُ قومی زند اِنت ءُ دومی نیمگء ھما نوکیں ریاست اِنت کہ تو ایشی ءِ بہرے ئے،کہ اے ریاست وتی پیمء یک حاصیں مردمے لوٹ اِیت کہ آئرا تمنی ءُ قبیلہ داری دوست نہ اِنت کہ تئی وار پہ وار ءِ ، ءُ موسم ء بے موسم ھما اُرش جُنزگ ء اِنت کہ ایشی تہء تئی جبزگ ءُ تئی لہڑگاں چشکہ ھچ شمارءُ ھچ ھسابے نیست چیء کہ نوکیں ریاست ءُ نوکیں ریاست ءِ جاور ھمیش اِنت کہ تو ایشی بہرے ببو...!
	ءُ تو ایشی بہرے بُوگ نہ لوٹ ئے...چیء کہ تئی وتی جندءِ ذاتیءُ جمعی زندءِ یک دودءُ یک رسمءُ راھے بوتگ آنکہ ھرچنت کہ پدءُ پشت جنوکیں ءُ پسماندگیں راہ ءُ کشکے بوتگ ، بلے ایش تئی ذات ءُ زانشت ءِ یک بہرے بوتگ کہ تو دنیا ء گونڈ یا کہ کشادگ ھمے زانت ءُ زانشت ءِ تہء چاراِتگ ءُ دیستگ... بلے نوکیں جاورانی تہء کسّ تئی چشیں گونڈیں زانتءُ زانشتء نہ منّ اِیت، چیء کہ تو ایدگراں ’دگر‘ ، بدر ءُ بیگانگ ھیال کن ئے ، وھدیکہ تو وتء را یعنے وتی ذات ءُ وجودء سرجم کنگ لوٹ ئے...دومی پرتو یک ساھگے ءُ تئی ساھگ ترا وتی جم کنگ ءِ تہء ایر کنگ لوٹ اِیت...ھنچش چشکہ تئی قبیلہ ، تئی تمن ءُ تئی قوم ترا ایر برگ لوٹ اِیت، چیء کہ ایش دنیا ءِ دستور ھمیش اِنت کہ اِدء زندگ بُوگءِ قوتء چہ مرکءِ قوتاں گیشتر زور آور اِنت، ءُ ھرکس زندگ بُوگ لوٹ اِیت، ءُ ھرکس وتی ساھگ ءُ وتی زندءِ المیں بہرے جوڑ کنگ لوٹ اِیت، آنکہ تو بہرے بُوگ نہ لوٹ ئے، بلے آ ترا لوٹ اِیت...چیء کہ تئی بُوگ پرائی ھم یک اُمیتے کہ بگیر اچ تو آئی وتی ھست ءُ وجود نا پیلو اِنت...!
	ءُ شُمئے نیام ء یک کشءُ بگیرے، یک جنگ ءُ یک جیڑہے کہ شُمئے نیام ء اے لٹ ءُ چماکی ء اے کشءُ بگیر تنا وھدی روان بیت تانکہ شُما یک دومی ء زانتگ..!
	بلے ھر ریاستءُ ھرحکومت آ نکہ چاراِیت، آنکہ گنداِیت ءُ آنکہ اِشکُن اِیت بلے ریاست ءُ حکومت پہ مارشت کنگء دلءِ نہ بیت کہ آ تئی درداں بہ زانت ءُ تو آئی درداں بہ زان ئے... چیء کہ اگاں ریاست ءُ حکومت ء دل نیست گُڑا ترا ھم دل نیست، کہ تواچ آئی وجود ء ھست ء ھم انکار کن ئے... وھدیکہ آ ترا وتی یک بہرے جوڑ کنگ لوٹ اِیت...پرچا کہ تو پرائی آنکہ یک ساھگے ئے بلے آئی وتی زانتءُ زانشت سرجم نہ بیت تانکہ آ ترا وتی یک بہرے جوڑ نہ کُرتگ...! ءُ تو ایشی ءِ بہرے جوڑ بُوگ نہ لوٹ ئے گُڑا آ پرتو بیگانگ اِنت...ءُ تو پرائی ساھگے ئے...چی ء کہ ترا علم نیست..زانت نیست ءُ تو بزّگ ءُ تو گریب ئے... تئی دراھیں ویل ءُ ڈکھانی سبب تئی پد منتگی اِنت...!
	نوکیں دنیا ءِ نوکیں جاورانی تہء تو چون زندگ بئے...؟ ایش تئی نسلءِ مزنیں رنج ءُ مزنیں ڈکھ اِنت...ءُ ایش پرتویک پیگورے..نہ زان آں تو چے پیمء وتی کاراں سمبہین ئے...؟
	بلے ترا اچ اے قبیلہ داری ءُ تمنی زند ء چہ درکپگی اِنت ءُ ترا وتی جندءِ ذات ءِ گشاد ء لائکیاں سرجم کنگی اِنت کہ بگیر اچ ایشی پر تو دگہ راھے پشت نہ کپتگ.!
					منء پہل کن کہ من تئی گرانباریاں چشکہ گیش گرانبار کُرت...
									تئی پِسّ
(4)
		شال
		دسمبر 1999؁ء
						منی تنگوئیں بچّ!
				وشّ ءُ جوڑ ءُ سلامت بات ئے...
	دسمبر ءِ ماہ بندات بوتگ کہ زوتی ء دسمبر ءِ ماہ ماھے کپے ء پد نوکیں سالءِ تہء ھور کپ اِیت...بلے اھتنوکیں سال ایوک ء نوکیں سالے نہ بیت بلکنا یک نوکیں قرنے بنا بیت کہ بنیادم ءِ دودمان ءِ راجدپتر آنکہ باز کوھن اِنت بلے ایشی حساب ءُ شمار ء بیت کہ اچ ایشی ساری بنیادم ءِ دودمان چشیں ھساب ءُ شمارے نہ داشتگ...
	حضرت عیسیٰ ءِ زمانگ ء لہتے روچاں پد دو ھزار سال بیت ءُ بنیادم ءِ دودمان ءِ نبشتگیں راجدپتر ءِ سیمی قرن بنا بیت ءُ ایش دیمء روان بیت کہ ما بہ بئیں کہ مہ بئیں...!
	من گوستگی قرن ءِ گُڈّ ی ئیں روچاں ودی بوتگ اِت اوں ءُ منی ورنائی ایشی گُڈّی سالانی تہء پیش اھتگ ات کہ وتی ورنائی ءِ روچانی لوڑ ءُ مُجانی تہء من بازیں چیز دیستگ ءُ بازیں سرگوستاں چہ گوستگ اوں کہ مروچی وھدے من پُشتء چک جن آں تومنء ھنچش تور اِیت چشکہ من وتی عمر آنکہ گوازینتگ بلے منی ارمان کہ پیلو بُوگی اِت انت، بلکنا نہ بوتگ...! بلکنا منء یک نوکیں سالے ءُ یک نوکیں قرنے بکار اِنت تانکہ من وتی زندءِ بندات ء وتی ھُبّ ءُ واھگانی ءُ وتی دابءُ ھیالانی پیمء بگوازین آں..!
	بلے چش نہ بیت..چش نہ بوتگءُ دیمترء ھم چُش بوت نہ کنت..ءُ اے زندءِ چہ کُلّاں مزنیں ارمان انت کہ ایوک ء ھمے آزمان ءِ گرانباری ء ایوکء بنیادم وتی نزوریں کوپگانی سرء زُرتگ کہ ایدگہ ساہ دار ءُ حیوان اچ اے مارشت ء زبہر انت...
	پمیشا زند مردم ء یک رندے رس اِیت، ءُ یک رندے مردم ایشرا کارمرز کنت ءُ یک رندے مردم ایشرا گنداِیت ءُ چاراِیت ءُ ایشی تہء وتی عقل ءُ پہم ءُ دستءُ پادء سُرین اِیت، کہ چیزے اگاں اچ آئی دستء بوت شرّ ءُ اگاں نہ بوت تو آ وھد ءُ پاس ءِ چلشت ءِ تہء گبار ءُ گرذانی تہء زیان بیت...
	پمیشا ھرکسی کوشستءُ جُہد ھمیش اِنت کہ آ اے دنیاءِ تہء چیزے بہ کنت تانکہ چہ وتی مرکء ساری آ وتی دلءِ ھُبّ ءُ واھگاں پیلو بہ کنت...
	ءُ درگت ء چہ وتی زانتءُ زانشت ءِ سبب ء ھر مردم چہ وتی فنا بُوگ ءِ مارشت ء واکب اِنت..بلے نہ زان آں پرچے ھرمردم نمیران بُوگ ءِ یک ھیالے وتی دلء داراِیت کہ بوت کنت کہ آ وت آنکہ فنا ءُ زیان بیت بلے ایدگہ چیزانی تہء آئرا نمیران بُوگ ءِ ھیال زور اِیت...! کہ بائد ایش ات کہ آئرا وتی فنا بُوگء گوں ایدگہ چیزانی نمیران بُوگ ءِ ھیال مہ تور اِتیں یعنے اگاں وتء را نمیران ھیال کنت بلے وتی بازیں کاراں آ فنا نہ بُوؤکیں ھیال کنت...چشکہ اگاں آوت مرِ اِیت، روت بلے آئی کار مان انت، اوشت انت، ءُ کسے آئرا یات کنت..کہ ھمے یات ءِ تہء آئی دلءِ تہء بلکنا وتی جند ءِ کارانی تہء وتی ذات ءِ نمیران بُوگ ءِ مارشت کئیت... کہ ایشی متلب ھمیش اِنت، کہ مردم وتی ذاتءُ زانشت ءِ تہء بلکنا مرگ نہ لوٹ اِیت، فنا بُوگ نہ لوٹ اِیت، کہ آئی ھمے مارشت چشکہ آئرازندگ دارگ ء پہ المی اِنت کہ چٹ زیان بُوگ ءُ فنا بُوگ چشکہ پرائی یک ترندیں ءُ یک پُرسرام ءُ بیمناکیں ھیالءُ پکرے کہ بنیادم اچ ایشی دور بُوگ لوٹ اِیت...! ءُ مذہب وتی دراھیں نزوریں دلیلانی تہء یکوارے پدا زندگ بُوگ ءِ ھیال ءِ تہء بنیادم ءِ دلء وش کنت کہ چہ وتی مرگء پد وھدے آ یکوار دوارگ زندگ بیت توآئی شرّ ءُ بدیں کارانی حساب ءُ شُمار بنا بیت ءُ پہ شرّیں کاراں آ بہشت ءِ تہء روت ءُ پہ وتی بدیں کاراں آدوزہ ءِ آچ ءِ تہء دور دیگ بیت..!
	نوں ایش یک باز سوگہ ئیں ھیال ءُ پکرے کہ مذہب ءِ دراھیں نزوریں دلیلانی تہء ھمے یکیں ھیال کہ مردم پدا زندگ بیت، بنیادم ءِ دراھیں وسوسگ ءُ تُرساں اچ آئی دلء بار ءُ آ وتء را حدائی چمّانی تہء یک شریں مردمے گوندگء پہ جُہد کنت تانکہ وھدے آ زندگ بہ بیت گُڑا گوں شرّیں عملءُ کردءُ کاراں گوں زندگ بہ بیت ءُ ءُ پہ وتی شرّیں عمل ء بہشت ءِ سرگوشانی تہء مُدامی زندگ بہ مان اِیت..!
	مذہب بنیادم ء پہ فنا بُوگ ء نئیل اِیت، ءُ آئرا نمیران کنت، بلے سائنس بنیادم ء بے وار کنت کہ سائنسی نظریہ ءِ تہء بنی آدم ءِ دراھیں زند گوں فطرت ءِ قانون ء بندوک اِنت کہ فطرت ءِ قانون ءُ راھبندانی تہء یک تٗومے کشگ بیت، تٗومء آپ دیگ بیت،تٗوم مزن بیت، یک ولّے جوڑ بیت، ءُ پدا مزن بُوان یک درچکے جوڑ بیت ءُ اے درچک ثمر بار بیت ءُ وتی میوگاں دنت...ءُ پدا ایشی موسم بر ترّ اِیت... درچک ءِ پنّ کپان بنت..زرد بنت..گوات ء ِ تہء بال کن انت...ءُ درچک ھشک بیت، ءُ پدا یک درچکے ھم اُودء گندگ نہ بیت ، زندگانی دگہ جاہءُ دگہ ھندے ء سرچست کنت...
	اے فطرت ءُ کُدرتءِ دنیا اِنت کہ ایش علتءُ سببانی دنیا ِاِنت...کہ ادء ھچ چیزے بگیر چہ سببے ء نہ اِنت..مرکءُ زندگانی ءِ یک کُدرتی ئیں سبب انت ، علتءُ محلول ءِ تہء اے دنیا چو دستونکءِ دانگاں بندوک انت کہ ایشی تہء فنا ءُ پدا زندگ بُوگ گوں وتء بندوک اِنت، زندگانی فنا نہ بیت...آنکہ منءُ تو فنا بئیں، بلے زندگانی نمیران اِنت...ھستی نمیران اِنت..آنکہ یک ذاتی زندے فنا بیت ءُ ھمے ذاتی ئیں زند فنا بُوگ نہ لوٹ اِیت، آ ھم چو زندگانی ءُ چو ھستی ء نمیران بُوگ لوٹ اِیت..!
	پمیشا دراھیں سائنسی علم ء ابید آنکہ آزاتیں پکرانی تہء مذہب ءِ گوشتن ءُ گپتارانی جاہء مروچیگیں بنیادم یک آزاتیں پکرءِ تہء ھستی ءُ وجود ء یک ارواح ءُ یک کلّی ءُ جہانی ئیں چیزے ھیال کنت، کہ بلکنا مئے اے دنیا یک ارواحے ءِ مارشت ءُ مارگاں چہ پیدا بوتگ، کہ اے ارواح دنیاءِ ھرچیز ءِ تہء جاری ءُ ساری اِنت کہ ایش چہ سنگ ءُ ڈونکاں بگر تانکہ ول ءُ پنّ ءُ درچکاں ھر چیز ءِ تہء وتء را پدّر کنت، کہ گوں ھمے یکیں درچک ءُ ھمے یکیں مردمءِ فنا بُوگ ء گوں فنا نہ بیت، بلکنا ھمے ذاتی ئیں، زند وتی مرک ء پد ھما دنیائی ءُ کُلی سوگہ ءُ سرجمیں دنیا ءِ بہرے جوڑ بیت کہ وتی اے رنگءُ دروشمءِ تہ ء نہ مان اِیت، بلے آ زندءِ تہء مان اِیت، کُلی عقلءُ ارواح ءِ یک بہرے جوڑ بیت، کہ ھمے ارواح ءُ ھمے عقل حدا اِنت کہ ھر چیز حداءِ بہرے ، چہ حدا ء جتا نہ اِنت، حداءُ دنیا وت ھردو اے دنیا ءِ راھبند ءِ تہء بندوک انت...
	بنی آدم ءِ زندگانی ءِ مولءُ مُراد گُڈّ سرء گوں حداء یک بُوگ ءِ جُہدے گوں دنیا ءِ ارواح ء یک بُوگ ءِ کوشستے کہ بگیر اچ ایشی بنی آدمءِ واب ءُ پکرانی ءُ المیں ڈکھ ءُ رنجانی دگہ فارمءُ ساٹے ساڑی نہ اِنت کہ اے ارواح انکس نازرک، پہک ءُ سرجم اِنت کہ مردم ءِ لگوشت گرگ ءُ کپگءُ تیلانک ورگءِ بازیں چانس ھست انت، کہ مردم وتی چمّانی تہء وت جہل کپ اِیت...پمیشا گناہ اینکس کہ حدائی چمانی تہء جہل کپگ نہ اِنت کہ انکس وتی جندءِ چمانی تہء جہل کپگءِ مارشت آئرا زور انت...
	بلے گوں ھستی ء یعنے، بنی آدم ءِ گوں وتی وجود ءِ رگءُ روتگاں یکے بُوگ ءِ مارشت ء بگیر پہ مردمء دگہ راھے نیست چیء کہ بنیادم ءِ اخلاقی مارشت ھما نازرک ءُ پہک ءُ سوگہ ئیں ارواح ءِ شاھدی ءُ گواھی ء دنت کہ ایش راستی، حداءُ پہکیں ارواح زانگ بیت کہ اے دنیا ءِ مارشت مردمءِ وتی دلءِ تہء بیت کہ مردم ءِ وتی دل ، وتی زانشت ءُ زانت ،مردم ءِ عمل ءُ کارءُ کرد ءِ کچءُ کئیل انت کہ اے زندگانی پیلوی لوٹ اِیت، سرجم بُوگ لوٹ اِیت، ءُ حداءُ راستی ء زانگ لوٹ اِیت، کہ بگیر اچ ایشی آ یک شرّیں زندے گوازینت نہ کنت، یاکہ وش بوت نہ کنت...!
	راستی ءِ مارشت المی اِنت ، بگیر چہ راستی ءِ واھگ ء مردمءِ وتی کارءُ کرد مردمء باز جہل یک مادی ئیں شے ءِ زانت کہ بنی آدم چیزے بوُگ نہ لوٹ اِیت، بلکنا آ وتی ارواح ءِ بال ءِ تہء سک سُبک بُوگ لوٹ اِیت، ءُ وتی ءُ اے دنیا ءِ نزینکی ءُ ھمسیادی ء زانگ ءُ پوہ بُوگ لوٹ اِیت کہ آئی وت گرذی ، حرصءُ لالچ، کستءُ کینگ، بے مہری ءُ بے حُبّ ءُ واھگی آئرا مردگے جوڑ کنت کہ آئرا راستی ء پہ زندگ بُوگی اِنت، ءُ چہ وتی ذات ء یک برزیں آدرشے ءِ شوھاز کنگ لوٹ اِیت، کہ آئی اے آدرش ءُ اے اُمیت ءُ اے واھگ آئرا چہ روایتی مذہب پرستی ء ھم بُرز بکن انت...!
	بدی ھستی ءُ وجود ءِ زانت ءِ نیام ء یک مزنیں راہ ءِ سِنگے کہ ایش مردمء پہ راستی ءِ گوشگ ءُ راستی ءِ کنگء چہ داراِیت، ءُ آئرا وتی چاگرد ءِ گُلام ءُ چلم زیر جوڑ کنت، کہ مردمء پہ راستی ءِ زانگء بازیں روایتی ئیں پکری ءُ رسمءُ دوداں یلہ دیگی بیت تانکہ وجود سرجمءُ گوں وتء را مردمءِ دیمء پدّر بہ کنت، تانکہ مردم بزانت کہ آ وتی اے گونڈیں زندءِ تہء چے لوٹ اِیت؟ پرچے لوٹ اِیتءُ پہ کئے لوٹ اِیت..؟
	اگاں راستی ءِ زانگءِ اے حُبّ ءُ واک آئی دلءِ تہء سرچست نہ کُرتگ گُڑا آ ھرچنت کہ حداء سجدہ بکنت آ چہ حدا ءُ چہ راستی ء دور مان اِیت، چیء کہ پہ راستی ءِ زانگ ء حدا ءِ یک متحرک ءُ دائم ءُ دیمء رؤکیں وجود ءِ ھیال ءُ پکر ء دیمء آرگی کپ اِیت کہ مردم ءِ آزاتی آئرا حدا ءِ یک چشیں متحرکیں ھیالے مردمءِ دلء کاراِیت کہ مردم بندات ء ھچ چیزے نہ اِنت.!ھنچش چشکہ یک درچکے ءِ بندات ء یک تومے کہ ایشی کشگ ء پدایش مزن بُوان یک درچکے جوڑ بیت، ءُ ثمر بار بیت...گُڑا ھمے پیمء بنیادم بندات ء ھچ چیزے نہ اِنت...آ لوچ ءُ لگڑ پیداک بیت...بلے پدا آ وتی جوھر ء دست گیر کنت...پچ گیرت ءُ وتی پیلوی ءِ درجگ ء چہ گوزان راستی ءُ حدا ء گوں یکے بُوگ لوٹ اِیت ءُ اے دنیا ء ھستءُ وجود ءُ معنا ءُ متلب ء زانگ لوٹ اِیت، کہ پریشی ایش بکار نہ بیت کہ تو ٹائی بندئے کہ شلوار پادا کن ئے...؟ تو ریش دارئے کہ نہ دارئے...؟ تو انگریزی کن ئے یا کہ پنجابی..، اے دراھیں چیزدنیا ءِ ارواح ءِ دیمء بے سیت انت...اصل چیز مردم ءِ کار ءُ کرد انت..، ءُ گوں ایدگہ مردماں آئی تعلقداری ءُ ھمسیادی انت، کہ تئی ذاتی زند ءِ حرکت ءُ عمل تئی وتی جند ءِ ذات ء گوں تعلق دار انت...آنکہ تئی ذاتی بدی الم ء ترا چہ راستی ءِ زانگء دار انت، بلے گوں راج ءُ چاگرد ءُ ایدگہ مہلوکء تعلقداری ءُ ھمسیادیاں گوں ڈیک ور انت، ءُ یک رنج ءُ یک گم ءُ یک تکلیفے پیداک کن انت گُڑا تئی وشی کم بنت، ءُ تئی راستی ءِ واھگ ءُ حُبّ مرانت، ءُ تو چہ وتی پیلوی ءِ جُہد ء چہ جہل کپ ئے ءُ ایش یک مزنیں درد ءُ رنجے وھدے تو وتی جندءِ چمانی تہء جہل کپ ئے، گُڑا تو حداءُ راستی ءِ دیمء جہل کپ ئے ءُ تئی زند ءِ ھما رگ ءُ رٗوتگ ھم اثر زور انت کہ ایشانی واھگ ءُ لوٹ ذاتی پیلوی انت، یعنے چہ بُن ء تاں بُرز ء روگءِ جُہد...!
	بنی آدم ءِ جُہد بگیر اچ ایشی دگہ ھچ چیزے نہ اِنت کہ آ راستی ءِ شوھازء بہ کنت... کہ اے سائنس ءِ تہء ھور نہ اِنت کہ تو راستی ء پرچے شوھاز کن ئے...؟ اگاں پہ سائنس ء تو شرّ بئے، بد بئے، گُڑاسائنس ترا گوش اِیت، کہ تو پرچے شر ببو..؟ شرّ بُوگ ءُ بد بُوگ ءِ ءِ زانت بنی آدم ءِ ھما جمعی جُہد ءِ سبب ء دیمء اھتگ کہ بنی آدم دو نیم ھزار سالہ ءُ چہ ساری نیک ءُ بدء زانتگ ءُ آئی اے زانت ءُ ادراک سرجم بُوان مروچی اے درجگء اھتگ ءُ رستگ کہ نوں آ وتی ھما رسم ءُ دوداں بدل کنان اِنت کہ آئی توکء یک گونڈیں ءُ کسانیں نظریہ ءُ پکرے دیمء آرگ بیت ءُ ایدگہ دنیا ءِ زانتءِ سرء شکّ کاراِیت...
	بلے دنیا ءِ دراھیں دودءُ ربیدگ یک پیم ء چہ بُنء تاں بُرز ء روان انت ءُ اے دود ءُ رسم اگاں تنک بوت انت، گونڈ بوت انت، گُڑا مذہب ،سیاست، علمءُ زانت ءُ اِزم درا تنک ءُ گونڈ بنت کہ نوکیں دنیا ءِ تہء نوکیں رسمءُ راہ بکار بنت، چیء کہ راھبند ءُ رسم دود ربیدگانی تہء وتء را شوھاز کن انت، کہ وت مذہبءُ سیاست ءُ اقتصاد دراہ بنیادم ءِ رسم ءُ دودانی سبب ء پیدا بوتگ انت، پمیشا دود ربیدگء بنیادم ءِ پکری ردوم ءِ تہء یک مزنیں بہرے... چیء کہ ایش بنیادم ءِ پکری ردوم ءِ پادرہ زانگ بیت، کہ بگیر اچ ایشی ما چہ وتی سائنس ء، نیکہ چہ وتی علم ء ، نیکہ چہ وتی مذہب ءُ سیاست ء چہ واکب بوتیں کہ مارا یک حاصیں کشک ءُ راھے ءِ سرء روان برے جاوراں آیگی ءُ رسگی ات، کہ ایش چشکہ ما چہ وتی ارواح ء نزینک بُوان بوتیں ءُ مئے مذہبی، سیاسی، اقتصادی، راجی ءُ ارواحی زند پدّر بُوان بوت کہ مروچی مئے مفکر ءُ فلسفہ دان گوں بنیادم ءِ ھستءُ وجود ء ھما رگءُ روتگاں درکُرتگ کہ جدید نفسیات نوں ایشانی سرء کار کنان اِنت ءُ ایشاں ثابت کنان اِنت کہ مئے وجود ءِ یک بہرے چشکہ مابعدالطبیعاتی زانتانی باروء علم داراِیت، یعنے مئے لاشعور ءِ ھمسیادی ءُ نزینکی گوں مئے واب ءُ پکرانی ھم جوڑینوک اِنت کہ اُودء مئے شعور گوں یک دنیائی ءُ کُلّی ارواحے ء ھم بندوک اِنت کہ ایشی سرءُ بُن ء ما گیشتر واکب نئیں کہ یک روچی اگاں ما وتی جمعی لاشعورء زانت گُڑا چش بگوش کہ ما دنیا ءِ ھر چیزء زانت...چشکہ ما چہ حدا ءُ چہ راستی ء نزینک تر بوت....چیء کہ بنی آدم وتی پیلوی ءِ درجگاں چہ گوزان اِنت، یعنے چہ بُنء دیم بالائی...!
	چہ ایدگہ ذی شعوریں مردماں من ء ھم راستی ءِ زانگ ءِ حُبّ بوتگ ءُ مُدام بوتگ آنکہ تاں بازیں روچاں من گوں وتی جند ءِ ذاتی پُرپیچیاں گٹءُ گرپتار بوتگ کہ منء ھچ نہ سُجّ اِتگ کہ من کُجا روگء آں...؟ چے کنگء آں...؟ ءُ پرچے کنگء آں...؟
	ءُ وتی اے دراھیں پکری اڑ ءُ جنجالانی ھاترء من یک مزنیں بہاءُ مزدے داتگ کہ من نہ گوش آں کہ من مُپتء اے یک کسانیں حقیقت ءِ یک تھریشاسے ءِ کئیل ء زانتگ کہ منء راستی ء زانگی اِنت ءُ راستی ءِ سرء روگی اِنت..!
	آنکہ چشکہ من گوشتگ کہ من راستی ءِ سرء چہ بہ شُتین آں کہ من گام گام ءُ ساعت ساعت ء چہ راستی ء دور بُوان اِت اوں ، ءُ من وتی سکّ سیاہ تہاریں ساعتاں وھدے من وتء را یک سیاھیں ٹکے ءِ تہء گندگء ات گُڑا ھما دمان ھم منء یک واھگے ، یک اُمیتے زندگ داران بوت کہ زندگانی ءِ تہء یک راستی یے ھست...
	بلے اے راستی کُجا ات..؟
	منء ایشرا پول کنگی ات..درگیجگی ات..ءُ زانگی ات..
ءُ چشکہ من زان آں یا کہ پوہ باں کہ راستی ءِ شوھاز ھر مردم ء ھست ءُ منء ھمے مارشت بیت کہ راستی یک ھنچشیں جبزگے کہ مردمء چہ نیکی ءُ شری ءُ بدی ءِ علم ء چہ ھم بُرز کنت...چیء کہ نیک بُوگ انکس اھم نہ اِنت کہ انکس راست بُوگ...بلکنا پمیشا کہ ھر مردم نیک بوت کنت چہ وتی مذہب ء، چہ وتی قبیلہ ءُ قوم ء، ءُ چہ وتی راج ءُ دودءِ سبب ء بلے راستی ایوک ء گوں یک مذہب ، یک قوم ءُ یک قبیلہ ء بندوکیں چیزے نہ اِنت...بلکنا ایش دراھیں مذہبانی، دراھیں نسل ءُ دراھیں قوم ءُ مُلکانی ءُ ھر ھموداں کہ انسان آبات انت یک زانت ءُ پہم ءُ جہلانکیں مارشتے کہ اے دنیا ءِ ھر مردم ء گوں گون انت، گُڑا ایشرا گوں یک مذہب ، یک قوم ، یک قبیلہ، ءُ یک رسم ءُ رواجے ء گوں پیڑینگ ءُ پتایگ راستی ءِ من گوں یک سر زیاتی ئیں حبرے بیت...پمیشا راستی چہ یک حاصیں نیکی ءُ حاصی بدی ءُ حاصیں شری گندی ءِ مارشت ءُ جبزگ ء چہ بُرز یک ھمگریں سرگوستے کہ ایشی تہء مردم نیک بُوگ نہ لوٹ اِیت... بلکنا راست بُوگ لوٹ اِیت..!
	بنیادم ءِ اخلاقی جُست گوں راستی ءِ شوھازء بندوک اِنت کہ ایش بلکنا بنی آدم ءِ ھما مارشت ء چہ پیدا بوتگ وھدے بنیادم وتء را گوں فطرت ءُ کُدرت ءِ اٹل ءُ سوگہ ئیں راھبنداں گوں یکجاہ ءُ ھوار چاران چشکہ زانت کہ آئی وتی دلءِ تہء ھم یک ھنچشیں اٹل ءُ سوگہ ئیں راھبند ءُ قانونے ساڑی ءُ موجود اِنت، کہ باید اِنت کہ آ ھم وھدیکہ وت فطرت ءُ کُدرت ءِ یک بہرے ات گُڑا آ ھم وتء را گوں ھما اٹل ءُ ابدیں راھبنداں گوں ھمگرنچ بہ کنت...!
...آنکہ اٹل ءُ سوگہ ئیں راستی ایوک ء یک جُہدے کہ بلکنا ایش ڈنّ ء موجود نہ اِنت...بلے انسان ءِ تاں مروچیگیں سرگوستانی درنیام ء مردم گوشت کنت کہ راستی یک آئیڈلے کہ ایشی ء پچ گرگ، زانگ، پوہ بُوگ ءُ ایشی تہء زند گوازینگ ء بگیر چشکہ اے دنیا ءِ تہء مئے زوھد ءُ جُہد ءِ چنءُ لانچ پوکءُ بے سیت زانگ بنت...
	ءُ اے راستی مردمء مُدام باندات ء گوں دُچارکنت، یعنے انسان ءُ آدم ذات ءِ دراھیں کارءُ کرد ءِ مزل باندات ءِ ءِ تہء اِنت،آئرا نیک بُوگی اِنت، آئرا شر بُوگی اِنت، آئر ا کار کنگی اِنت...آئرا حدا ءُ راستی ء زانگی اِنت...آئرا وتی کاران ءُ وتی واباں پیلو کنگی اِنت..کہ اے دراھیں چیزباندات ء گوں یعنے ، گوں اھتنوکیں روچاں تعلق دار انت ءُ ھمے سبب ء مئے مردمانی زند یک جُہدے تانکہ ما وتی جوھر ءُ وتی مجگ ءُ وتی اولی توم ءُ آئی کشگء بزان ایں...
	ءُ اے کارءُ کردار ایوک ء ھما دمان زانگ بیت وھدے ما وتی آزاتی ء کارمرز بکن ایں، کہ بگیر اچ ایشی مئے راستی ءِ زانت ءُ پہمندگی نابوؤکیں ھبرے بیت...
آنکہ مئے آزاتی ءُ مئے نیامء مزنیں سنگءُ تلار انت بلے مئے آزاتی ءِ مارشت ء بگیر پمّا دگہ ھچ راھے نیست...
	اگاں ماں بلوٹ ایں کہ ما راستی ء بزان ایں ءُ دیمء بروایں گُڑا مارا چہ وتی وھم ءُ وسوسگ ءُ تُرسءُ لرز ءُ بدعقیدگیاں چہ بُرز روگی کپ اِیت، پرچا کہ زندءِ تہء ھچ چیزے دیگ نہ بوت، بگیر اچ ایشی کہ مئے وجود ساری ء اِنت وھدکہ ما وتی جوھر ءُ وتی اصل ء چہ وتی آزاتی ء پد پچ گپت کن ایں...! یک مردمے کہ دومیانی پدءُ پُشت ء روان اِنت ءُ کوھنگیں عقیدگ ءُ وسوسگانی پُشت ءُ پدا کپتگ گُڑا بنیادم ءِ آزاتی ء، حداء، راستی ء چون زانت..؟ پمیشا ھر مردم ء چہ وتی جند ءِ چاگرد ء ڈنّ درکپگی اِنت ءُ بگاوت کنگی اِنت، پرچا کہ راستی ءِ زانت ایوک ء چمّاں نز کنگ ءِ تہء ءُ چو پس ءُ بُوگ ءِ تہء نہ اِنت بلکنا ایش بنیادم ءِ یک جبزگے، یک لہڑگے کہ اُدء آئی ھمسیادی ءُ نزینکی گوں وتی جندءِ وجود ءُ ھستءِ بُن ءُ بنیاتاں بندوک اِنت کہ آئرا وتی ھست ءُ وجود ء گوں ھم دیم بُوگی اِنت...آئرا زانگی اِنت ءُ آئی ء چہ دیمتر ء گوزگی اِنت...!
منی ھیال ء تو بلکنا ھمے ھیال کن ئے کہ من گوں تو یک صوفی ءُ یک مذہبی ڈولے ء گپّ کنگء اوں یا کہ من وتی گپانی تہء یک کنفیوژنے مان کنان تئی وتی پکرءُ ھیالاں ھم بلکنا گبار ءُ کنفیوز کنان اوں کہ من چہ سائنسی دنیاءِ گپّاں دُور ترا پدایک مابعدالطبیعاتی کشک ءُ راھے ءِ سرء بران اوں...!
	بلے چُش نہ اِنت، اے زند ءِ مزنیں ’پیراڈوکس‘ ھمیش اِنت کہ ایش ھنچش اِنت ! یعنے ایشی تہء مئے آزاتی ءِ مارشت ءِ سبب ء مئے دراھیں زند یک تخلیقی قوتے کہ مارا اے زند ءُ ھرگام ءُ ھرساعت ء چہ نوک سرء درگیجگی اِنت، پرچا کہ ایشی یک چیزے ھم پہ مُدامی مارا دیگ نہ بوتگ، بلکنا یک تچانیں جویے کہ ما اے بدل بُوؤکیں ءُ مٹّ بُوؤکیں دنیا ءِ تہء نوک تچوکیں آپانی تہء پاد ایر کنان اوں کہ ھر تچوکیں آپ مٹّ بُوان اِنت، وھد گوزان اِنت، کہ اگاں دومی رندء ماں زندءِ، تچوکیں آپ ءِ تہء پاد ایر کُرت گُڑا ایش یک دگہ مٹّ ءُ بدل بوؤکیں آپے زانگ بیت...!
	اے زندءِ پیراڈوکس اِنت، کہ وتی دراھیں سائنسی ءُ سکی ءُ سوگہ ئیں مادی ئیں چیزانی ساڑی بُوگء ابید ایشی تہء مئے واب ءُ اُمیتانی ، مئے شاعری ءُ مئے لبزانک ءُ مئے ازم ءُ مئے تلوسگ ءُ مئے حُبّانی یک معنایے ھست کہ آنکہ اے دراہ مادی ئیں چیز نہ انت بلے مئے زند ءِ تہء ایش ھست انت، کہ ھمیشانی بُنیات ءِ سرء مئے راستی ءُ زانگ ءِ واب چیر انت..مئے دلاں حداءِ زانگءِ اُمیت مان اِنت، ءُ مئے نیکی ءُ بدی ءِ پرکء سرپد بُوگ ءِ اومان ھست کہ وت فطرتءُ کُدرت ءِ تہء نیکہ نیکی ھست نیکہ بدی، بلکنا یک تچوکیں آپے کہ چہ ازل ءُ تاں ابد تچان اِنت...!
	بلے بنیادم ءِ تہء زندءِ چہ کُلّاں مزن ءُ مستریں جُست ساڑی ءُ موجود اِنت...ءُ جُست آئی اخلاقی جُست انت کہ گوں آئی آزاتی ءِ اومان ءُ ارماناں گوں بندوک ءُ ھمگرنچ اِنت...!
	آنکہ ایش عجب اِنت کہ مازندءِ تہء مذہب ءِ کسّہ ءُ آزمانکاں نزور ھیال کن ایں بلے پدا ھم ما را زندءِ پیراڈوکس ءِ زانتءِ ھاترء یک مابعدالطبیعاتی راہ ءُ کشکے درگیجگی کپ اِیت چشکہ تو چہ منی گپّاں وت قیاس کُرت کن ئے کہ من راستی، حدا، اخلاق، نیکی ، بدیءُ آئی آزاتی ءِ دراھیں جُستاں چہ یک مذہبی راہ ءُ کش ءُ راھبندے ء بیان کنگء نہ اوں بلکنا من بنیادم ءِ وتی جندءِ دلءِ توکءِ تہء مانیں زانتءُ زانشت ءُ نفسیات ءِ بُنیاتاں آئی آزاتی ءِ مارشتاں بیان کنگء اوں، تانکہ ایشی تہء ھچ پیمیں مذہبی بٗویے مان مہ بیت بلے زندءِ پیراڈوکس ء بچار کہ پدا ھم مارا بنیادم ءِ آزاتیء نفسیاتی بنیاتانی سرء تعبیر کنگ بہ بیت گُڑا ھم ایشی تہء یک مابعدالطبیعاتی تعبیرے ھست کہ ایش سائنس ء گوں ھمسیادی نہ کنت چشکہ جدید ءُ ماڈرنیں انسان لوٹ اِیت پرچا کہ مروچیگیں انسان چہ مذہب ءِ جاوراں باز دیمی دراھتگ بلے انگتء زندءِ پیراڈوکس ء بیان کنگء پہ آئرا یک مابعدالطبیعات ءِ بکار اِنت..!
	من نہ لوٹ آں کہ تو منی گپّانی اِشکنگء پد سکیں ءُ پُرشِدتیں مذہبی مردمے ببو یا کہ تو کنفیوز ببو، ءُ پدا یک ملامت ءُ گناھگاریں مردمے ءِ پیم ء مذہب ءِ اوستء ببو چیء کہ نوں بگیر اچ ایشی پر تو دگہ راھے پشت نہ کپتگ کہ تو وتی پشومانی ، وتی گناہ ءُ وتی جُرمانی چیر دیگ پہ یک صوفی سنتءُ ترک دنیائیں مردمے ببو کہ منء مذہب ءِ اے تصور ءُ اے ھیال کدی دوست نہ اِنت، پرچا کہ مذہب ءُ حداءُ راستی منی ءُ تئی گناھاں چیر دیگ ءِ ھاترء موجود نہ اِنت، کہ ما وتی نزوری ءُ وتی کمزوریاں حدا ءُ مذہبءِ پُشت ء چیر دئیں...چیء کہ مذہب وت یک تخلیقی قوتے، اگاں ایش چہ روایت پرستی ء، وھم ءُ وسوسگاں بُرز چارگ بہ بیت، تو مذہب ھم بنی آدم ءِ درجہ بہ درجہ دیمروئی ءِ سکت ءُ یکین ء دنت ءُ بنیادم ءِ دراھیں جُہد ءُ زند مذہبی گوشگ بوت کنت کہ اگاں ایش چہ بُن ء تاں بالا روگ ءِ معنا ءُ متلب ءِ تہء زانگ ءُ گندگ بہ بیت...!
	بنی آدم ءِ مذہب، بنی آدم ءِ ھما آئیڈل ءِ شوھاز اِنت کہ آئی تہء یک ارواح ءُ یک مستریں حیالے زندء دیمء بران اِنت، کہ ایشی تہء دراہ بروبر انت ، دراہ یک پیمء انت، دراھانی حق بروبر انت، کہ رواتیں مذہب بنیادماں جتاجتائیں بہرانی تہء بہر کُرتگ کہ بنیادم ءِ مذہب ءِ تہء اے دراہ یکے انت...!
	مارا بنیادم ءِ مذہب ء چارگی اِنت، انسانیت ءِ شرپء چارگی اِنت...کہ دنیا ءِ دراھیں مذہب وت بنیادمءِ ھمے آئیڈل مذہب ءِ ھاترء پرمایگ ء انت کہ آ دراہ راستی ءِ گپّء جن انت...بلے مذہبانی پیروکار بنی آدم ءِ مذہب ء پُشتءُ پد جان وتی وت گرذیاں دیم ء کاران مذہب ء ردیں متلبے دینت...!
	اصل اے دراھیں گپّاں من گوں تو پمیشا جنگء اوں تانکہ ترا پوہ کنگ ءِ جاہء من وتء را پوہ ءُ سرپد بکن آں کہ من وت زندء چے پیمء زانتگ...؟
	منی گوستگیں زند منی سُہب ءُ کٹّ ءُ منی باء دیگ ءُ شکستانی یک داستانے کہ ھر مردم ءِ وتی یک داستانے..ءُ من زان آں کہ اے دنیا ءِ تہء کس مردمے بگیر چہ یک داستانے ء بوت کنت..؟ کہ ھرکس ءِ داستان وتی جاہ ء آئی کتاب ءِ اوّلی تاکانی سرء نوشتہ اِنت کہ کسے ایشرا گوں وتی ھٗونان نوشتہ کُرتگ ءُ کسے ارسانی شلانی تہء بیان کُرتگ ءُ کس وش بہتے ءِ داستان چہ وشّیں ھیالاں پُرّ اِنت ءُ کسے ءِ داستان تہل اِنت...!
	منی وتی داستان تہل ءُ وش اِنت، بلے باز وھداں من ایشرا انکس وت تہل کُرتگ کہ منء پہ وتی جند ء ارمان ءُ افسوس بیت...بلے یک چیزے کہ چہ مردم ءِ دستان در روت تو آئی ھساب چو یک مُرگے ءِ بال ءِ پیمء اِنت کہ یک زرے ساری ھمے مُرگ تئی داستان دپوک جنان بیت بلے تئی مٹ پچ بیت ءُ مُرگ بال کنت...ءُ تو ھبکہ بئے کہ مُرگ کُجا شُت...؟
	زند ءِ مُرگ کدی کدی چہ مردمءِ دستء ھنچش بال کنت ءُ مردم ھبکہ ءُ حیران اوشت اِیت...!
اصل ء من وتی جندءِ باروء ایوک ھمیش گوش آں کہ منی زند گیشتر منی وتی لاشعوری زورانی چیرء بوتگ کہ منء منی لاشعوری قوت کدی مگرب ءُ کدی شگرب ء تیلانک داتگ کہ من ء وسءُ طاقتے نہ بوتگ کہ من ایشاں داشت بکن آں...!
	منی بدن ءِ تہء جوریں واھگانی پُشت منی لاشعوری واھگءُ لوٹانی مزنیں بیرے بُوتگ کہ من یک ھنچشیں چاگرد ے ءِ تہء ودی بوتگ ات کہ اُدء زندگ بُوگ ءِ میارءُ مول ءُ مُراد باز سوگہ ءُ سکین بوتگ ات...یعنے قبیلہ داری زندءِ تہء قبیلہ آدرش، حبّ ءُ واھگ چشکہ منی ھٗون ءِ تہء ھوار بوتگ ات، کہ من اے آدرشاں پروشت نہ کُرت...بلے منی واھگانی لوٹ دگہ پیم ء ات، کہ اے واھگ ءُ لوٹ ھر دروشم ءُ ھر صورتء وتی پیلوی ء لوٹ انت، چہ جائیکہ ت را چرے آدرشاں کدی کدی ڈنّ روگ بوتیں...!
	ءُ من وتی بدنءُ ارواح ءِ بازیں واھگاں داشت یا کہ دارگ ءِ جُہد کُرت تانکہ من یاگی بباں...! بلے من تُرس اِت ، حرذ کُرت، چیء کہ من بازیں چیزاں لوٹگء ابید ایشاں پیلو کُرت نہ کُرت...ءُ من وھدے ڈنّی دنیا ءِ تیلانکانی دیمء اوشتان نہ کُرت گُڑا من گوں وتی جندءِ جناس ءُ ساھگ ء گوں ڈِیکّ وران بوت اوں، جنگ کنان بوت اوں،ءُ اے جنگءِ تہء من چہ وتی جندءِ دلگوش ء چہ دور ہ بوت اوں کہ گوں وتء وت دلگوش بُوگ یک نادراھی ءُ ناجوڑی یے جوڑ بوت کہ منی دراھیں لاشعورمنء دگہ نیمگے ء بران بوت وھدیکہ منی شعور کوشست کُرت منء ڈنّی دنیا ءِ چیل ءُ چانکانی درنیام ء سوب مند نہ کُرتءُ من وتی لاشعوری وسوسگانی دست کمک زُرت ءُ ھٗون چرّ بوت ءُ منی شخصیت ءِ بازیں داگ چہ منی شعور ء تاں مرچیگیں روچء در نہ شُت انت...!
	بلے منی وتی آزاتی ءِ مارشت ایوک ء منء یک نوکیں سوبے ء گوں دُچار کُرت انت کہ ایش دگہ داستانے ، دگہ آزمانکے کہ ایشرا من پہ دگہ روچےء مہتل دار آں...
					نی چہ تو موکل گراں، حُداءِ باھوٹ ئے...
									تئی پِسّ
٭٭٭









(5)
		شال
	 جنوری 2000؁ء
						منی بچّ
				دراہ بات ئے! وش بات ئے.!
	نہ زان آں من چے پیمء گوزوکیں سالءِ ارمان ءُ آیوکیں سالءِ وش اھتک ءِ مارشتاں ترا بگوش آں...کہ مُدام وھد منء متاثر کُرتگ ءُ باز سکی ءُ دلپدردی ء گوں من زندءِ تہء وھدءُ وخت ءِ مظہر ء تؤر اِتگ ءُ مارشت کُرتگ..!
	چیء کہ وھد زند ءِ تہء چہ کُلّاں مزنیں چیزے کہ مارا اے زندءِ تہء گوں وھدء روگی اِنت کہ اگاں وھد چہ مئے دستاں گوست گُڑا بزاں ھرچیز گوست...!
	پمیشا اے زندءِ تہء منی چہ کُلّاں مزنیں واھگءُ اُمیت ھمیش بُوتگ کہ من یک شاہ نویسے بباں کہ گوں لبز ءُ لبزانک ء منی نزینکی ءُ سیادی ھنچش اِنت کہ چشکہ منی ءُ وھدءِ نزینکی ءُ سیادی! یعنے پمّن وھد ء بندی ءُ کئیزی کنگ گوں منی حرپ ءُ لوزانی بندی کنگء ھمگرنچ بوتگ! چشکہ من ھیال کُرتگ کہ اگاں من لوذ ءُ حرپانی تہء اے دنیاءِ ذکرءُ بیان ء ایل بکن آں گُڑا چشکہ من دنیا ، وھدءُ وتی جند ءِ سرء یکّ زورے آؤرتگ ، طاقتور ءُ توانا بوتگ...!
	نہ زان آں من پرچے وتی مارشتانی پدّر کنگء گوں وھدء پرچے بستگ؟ چشکہ اگاں من اے دنیا ء لوزانی تہء پدّر کُرت گُڑا چو بزاں کہ من وھدء وتی پادانی چیر کُرت ءُ بے وھدءِ سرء زورآور بوت اوں...کہ بگیر چہ لوانی پدّر کنگء منء ھمے مارشت مُدام بوتگ چشکہ وھد چہ منی دستاں روگء اِنت...؟ چشکہ من وھدءِ تچوکیں جٗوءِ تہء روان یک باز کسانیں پرکایے آں، کہ زندءِ تچوکیں آریپیں جٗوءِ تہء بے گواہ ، بے زانت ءُ بے ڈسّ ءُ نشان روان نہ زان آں کدی جوءِ کشک ایدگہ کاہ ءُ پرکا ءُ بوچ ءُ داراں گوں ڈِیکّ وران بہ اڑاں.... ءُ زندءِ جٗو تچان بہ بیت ءُ من پشت بہ کپ آں ءُ مہ زان آں کہ منی چے درجگ، چے ھند ءُ چے لیکہے بوتگ...؟
	پمیشا لاشعوری صورتء من مُدام ھمے جُہد کُرتگ کہ من وھدء بدارآں... وھدء کئیز بکن آنـ.. ءُ وھدء وتی بندی بکن آں...!
	بلے نہ وھدء دارگ ءِ منء وھس ھست، ءُ نیکہ تاں مروچیگیں روچء کسے وھدءِ دڑہ جنوکیں اسپ ءِ تگءُ تاچ ء داشتگ..؟ کہ اے نریان دڑہ جنان وتی پُشت ء یکّ مزنیں دُوتّ ءُ دھنزے کِلّان پر وتی بے گواھیں مِزّل ء روان اِنت، کہ کس نہ زانت کہ کُجا...؟ بلے وتی ھمے واھگ ءِ تہء کہ من بلکنا یک روچے وھد ءِ اسپ ءِ واگاں بدار آں من مُدام لوز ءُ حرپانی پدا تچان بوتگ کہ چونی ء من اے کارء ھیل بکن آن کہ تانکہ منی واگانی ترندی ءُ زور وھدے ءِ اسپ ء بہ دارانت..!
	وھدے مردم وتی زبان ، وتی لوز ءُ وتی حرپانی تہء اے دنیا ء بیان کُرت گُڑا چو بزاں کہ آ وھد ءِ دارگء چہ گیش چہ وھدءِ سیم سراں ھم چشکہ دیمی گوست...! اے مارشت ، اے مارگ ءُ اے تورگ آنکہ باز معصوم ءُ بزّگیں ھیالے بہ بیت بلے من وھدے کرار کرار اے دنیا ء وتی لوذ ءُ حرپانی تہء بیان کنان بوت اوں گُڑا من ء ھنچش تور اِت چشکہ من راستی وھد ءِ اسپ ءِ واگاں داشت کن آں... راستی من چہ وھدءِ دنز ءُ دُوتاں ھم دیمی گوست کن آں... ءُ راستی وتی لوذ ءُ حرپانی تہء من نمیران بوت کن آں...!
	وھد مردم ءِ سُہب ءُ سوب مندی بوت کنت گُڑا وھد مردم ءِ بے کٹّی ءُ بے سوبی ھم بوت کنت کہ وھد ءِ ھمے دوئیں چیز یعنے وھدءِ لٹ ءُ سوب ھر دو منی نزد ء بے سیت ءُ پوکیں چیز انت کہ ما مُدام وتی سوب مندی ءِ آرزومند پمیشا ایں تانکہ ما مُدام سوب مند بہ بئیں ءُ وھد ءِ اسپ ء لگام بہ جن ایں کہ ایوک ء وتی سوب مندی ءُ کٹّ ءِ مارشتانی تہء ما چہ وھد ءِ سیم سراں دیمء گوزان...وھدیکہ وتی بے سوبیانی تہء وھد مارا لگت مال کنت...
	بلے وھد ءِ دوئیں مارشت منی نزد پوک ءُ بے سیت پمیشا انت کہ سوب مندی گوں مردم ءِ ھما اُمیت ءُ واھگاں گوں بندوک اِنت کہ یک مردمے وتی دراھیں زندء پہ ھمے ھُبّ ءُ واھگاں کارمرز کنت کہ یک رندی وھدے مردم وتی زندء مول ءُ مرادء زانت کہ آئرا اے دنیا ءِ تہء چے بُوگی اِنت، چے کنگی اِنت، گُڑا اچ ایشی رند اے جُست وتی جاہ ء یک بے سیت ءُ پوکیں جُستے بیت کہ آ پرچے بے سوب اِنت ءُ آ پرچے باء داتگ ءُ پرچے شکست وارتگ؟
	بے سوبی ءُ بے کٹی یا کہ سوب مندی ءُ کٹّ ء وھدے تچانیں جٗو ءِ تہء ھچ معنایے نیست ، اگاں کسے پیسلہ بہ کنت کہ آئرا اے زندء چے پیمء گوازینگی اِنت...؟ آئی زندءِ المیں مولءُ مُراد چے انت..؟
	ءُ یک رندے اگاں مردم وتی آزاتی ءِ مارشت ء کارمرز کنان زانت کہ آئی زندءِ لیکہ چی اِنت گُڑا اچ آئی رند پرائی سوب مندی ءُ بے کٹّیءُ شکست ءِ مارشت پوک انت، پرچا کہ رندء مردم وتی زندء یک پراہ ءُ کشادگیں ندارگ ءِ تہء چاراِیت ، کہ اُدء زندگانی کُلّی صورت ء وتء را مردم ءِ دیمء پیش کنت کہ ھمے کلی ءُ سوگہ ئیں ءُ ھمگیریں مارشت ءِ تہء مردم وتی عمل ءُ حرکتاں گوں دنیا ءِ کُلی ئیں عمل ءُ حرکتاں ھم رکیب ھیال کنت کہ آئی وتی جندءِ عمل ءُ حرکت چہ استال ءُ جمبر ءُ روچ ءُ شپ ءِ عمل ءُ حرکت ء جتا نہ اِنت بلکنا ھمے عمل ءُ حرکت ءِ بہر انت، کہ اے عمل ءُ حرکت ءِ تہء نہ جوانی ھست نیکہ ھرابی ءُ گندگی...نیکہ سوب مندی ھست ءُ نیکہ بے کٹّی ءُ بے سوبی...بلکنا سوب مندی ، نیکی ءُ شری ھما انت کہ آ منء ترا ءُ دومی کسے ء گوں وتی جند ءِ کُلی ئیں مارشتاں یکجاہ ءُ ھوار کنت کہ ایشی تہء استالانی گردشت یک پیمء اِنت، جمبرانی تہء گرند ءُ گروک ءُ گواتانی ھوژار ءِ تہء منی وتی مارشتانی بو ءُ رنگے ھست کہ اے دنیا یک کُلّے، یک جمعی زندے کہ مئے دراھیں مردمانی زند، مئے دراھانی ارمان ءُ اُمیت،ءُ مئے دراھانی واب ءُ آئیڈل یک پیمء گوں وت یک دگر ءُ ھمگرنچ انت کہ ماں ھچ دروشم ءُ ھچ شکل ءُ صورتے ء وتی اصلیت ءِ تہء چہ یک دومی ء جتا نہ انتءُ نیکہ جتا بوت کن انت..!
	ءُ مئے دراھیں شکست ءُ بے سوبیانی سبب ھمیش اِنت کہ ما زند ء جتائیں بہرانی تہء چار ایں ءُ گند ایں، ءُ وھدے تو زندء جتائیں بہرانی تہء چاراِت ءُ تو دیست گُڑا چو بزان کہ تو زندء وھدءِ تہء بہر کُرت ، آئی گوستگیں روچ، آئی ءِ مروچیگیں روچ ءُ آئی باندات...منٹ، سکینڈ...ءُ ساعتانی تہء بدل بُوان روچ ،ھپتگ ءُ ماہ ءُ سال ءُ قرنانی تہء بدل بیت، کہ مردم وھدءِ بہر ءُ بانگءِ تہء چشکہ وتی جندءِ بہر ءُ بانگ ءِ تہء مشکول بیت...ءُ وھدے مردم وتء را آئی پیم ء بہر بانگ کنت، گُڑا وھد برائی زورآور بیت، پرچاکہ اصل زندگانی ءِ تہء وھد ءِ بہر ءُ بانگ بوت کنت، چیء کہ زندگانی یکّ کلّ ءُ یک ھمگیریں سرگوستے...
	ءُ زندگانی اگاں یک ھمگیریں سرگوستے ءُ یک مارشتے گُڑا بزان کہ منی زند ایشی تہء یک ناجتا بُوؤکیں صورتے ء گوں ھمے کُلّ عکس ءِ تہء بندوک اِنت، ءُ اچ ایشی جتانہ اِنت...کہ منی ھر سوب مندی ءُ ھر شکست ءُ بے سوبی ءِ مارشت منءُ ھچ ءِ کُلی ئیں سرگوست ء چہ جتا کنت ءُ من وتی ھمے مارشتانی تہء گار ءُ زیان وتی زندءِ مول ءُ مُراد ء چشکہ نہ زان آں ءُ ھمے جاورءِ تہء مراں...
	وھدءُ پاس ءِ اے مارشت من تاں بازیں سالاں چہ وتی ھمے مولءُ مُراد ء دور داشت ءُ من ڈکھانی تہء زند گوازینت..ءُ من ء اولی وار خبر بوت کہ ڈکھ ءُ رنج ءِ متلب ایوک ء ایش نہ اِنت کہ ترا نان مہ بیت، ترا گِسءُ لوگے مہ بیت، ترا نان ءُ نکانے مہ بیت...کہ اے چیز پہ زندگانی ءُ لازم ءُ الم اِنت کہ بگیر اچ ایشاں مردم زندگ بوت نہ کنت کہ اوّل سرمردم ءُ نانے بہ بیت کہ زندءِ، تہء بے نانی ءُ بے نکانی یک مزنیں رنجے نہ...کہ دومی رنج مردم ءِ ناجوڑی ءِ رنج انت...سیمی مردم ءِ مرک ءِ درد انت...پدا ھما زلم ءُ زوراکی کہ گوں تو چہ دومیانی دستیء پیش کاینت، کہ اے دنیا ءِ تہء ھر مردم چرے رنجاں گوستگ یا کہ گوز اِیت، یا کہ گوزان اِنت، کہ چشیں رنجے نیست کہ بنیادم ء آئی ء گوں دُچار نہ بوتگ...! کہ ھر مردم ھمے دعالوٹ اِیت کہ اے حدا تو بنیادم ء گوں چشیں درداں دُچار مہ کن کہ آ ایشرا زُرت مہ کنت...!
	بچار اچ اے دعا کہ اے دعا وت قرن ءِ تہء موجود انت، کہ بنیادم ءِ اے دنیا ءِ جاورانی تہء چنکس بزّگ ءُ ناتوان انت، کہ پیگامبر ھم چرے رنجاں ترس اِتگ ءُ چہ خدا دعا لوٹ اِتگ...! چی ء کہ پیگامبرانی زند ھما زند اِنت کہ آ چہ کُلّاں گیشتر رنج دیستگ پمیشا کہ آ یک نوکیں زندے ءِ ھیال ء دیمء آؤرتگ کہ پرے نوکیں زند ءِ ھیال ء آیاں دنیا ءِ رنج ءُ گماں گوں ھم دیم بوگی بوتگ...!
	ءُ وتی اے گونڈیں زندءِ تہء من وت بازیں، رنج، بازیں گم ءُ ڈکھاں گوں دُچار بوتگ، کہ باز رنداں من نہ لوٹ اِتگ کہ من زندگ بباں...! بلے وتی دراھیں رنجاں ابید من مِرگ نہ لوٹ اِتگ، چی ء کہ زندگانی ءِ قوت چہ مرک ءِ قوتاں گیشتر زورآور اِنت کہ مردم مرگ ءِ حُبّ واھگاں ابید زندگ بُوگ لوٹ اِتگ...!
	ءُ منی زند ءِ مزنیں گم وتی دراھیں گناہ، بدی، بدکرداری، بزّگی ءُ ھجالتی ءُ ملامتی ءُ شرمندگی ءُ بگائی ءُ بزدلی ءُ پدا ایش بُوتگ کہ من اے زندء چے پیمء بہ گوازینتیں...!
	گوں ھستی ء گوں وجود ء منی ھمسیادی ءُ نزینکی ءُ تعلقداری منی ھیال ءُ دنیا ءِ چہ کُلّان، گماں چہ کُلّیں رنجاں مستریں رنجاں ءُ ڈکھ اِنت، کہ چہ ھستی ءُ وجود ءِ رنج ء گیش درد ءُ ڈکھ ءُ رنج ءُ گم چشکہ دنیا ءِ تہء ھچ نیست کہ اے چہ کُلّاں مستریں درد ءُ گم انت، کہ مازندگ ایں...!
	سقراط زندگانی ء، وجود ءُ ھست ء زندءِ تہء چہ کُلّاں مزنیں ناجوڑی ءُ رنج گوشگ کہ یک ھنچشیں علّت ءُ ناجوڑی یے کہ تاں مرک ء ھست...!
	منی گوں سیت ءُ وجود ء تعلقداری ءُ نزینکی ءِ گم منء چہ وتی کسان سالی ء گون بوتگ کہ آ دماں وھدے کہ من کسان ءُ گونڈ اِت آں، گُڑا ھستءُ وجود ءِ درد منء وتی ڈول ء جتا جتائیں رنگانی تہء بوت...! چشکہ اگاں کسے مئے گس ء بہ اھتیں ءُ مئے مہمان بوتیں ءُ پدا درشُتیں تو منء یک مارشتے جتائی ءِ بوت چشکہ چرے مہمان ءِ روگء پد منی زندءِ تہء یا کہ مئے گس ءِ تہء ھچ چیزے نہ منت...! چشکہ مئے دراھیں زند مونجا ءُ ملور بوت....!
	پمیشا جتائی ءِ مارشت منء چہ بنداتء بوتگ ءُ منء چشکہ منی ماس ءِ گوشتن ءُ گپتار گوں جتائی ءِ ھیال ء ھنچش ھمگرنچ کُرتگ کہ تاں مروچیگیں روچ ء من وتی جتائی ءِ مارشت ء بیان کُرت نہ کن آں... چشکہ من تنے وھدی چہ لوگء درکپگ ء پہ وت یک جتائی یے ھیال کن آں...چہ مُلک ء دور روگء پد من زہیروار باں...ءُ منء جتائی ءِ یک سکیں ءُ ترندیں مارشتے گٹّ ءُ گرپتار کنت...!
	منی جتائی ءِ مارشت ھم گوں وھدءِ گوزگء بندوک اِنت کہ اے ھردوئیں چیز گوں وجود ءُ ھستی ء بندوک انت کہ اے زندءِ تہء وھد گوز اِیت...! اے زندءِ تہء جتائی ھست کہ ھست...ءُ مزنیں جتائی مرک اِنت..ءُ مرک ءِ مارشت منء ھنچش سکّ گوند اِتگ چشکہ وتی نابُوگ ءِ ھیال پہ مردمء چہ کُلاں مزنیں ترس اِنت کہ اے ھیال ھم لاشعور ءِ وتی جند ءِ پیدا کنوکیں چیزے ، پرچا کہ لاشعور ءِ تہء مردم وتء را نمیران ھیال کنت بلے گوں ھمے نمیرانی ء یک جتائی ءِ ھیالے ھم مان اِنت کہ ایش ھم لاشعور ءِ تہء ساڑی اِنت کہ مردم ھمے مارشتانی تہء گوں وتی وجود ءُ ھست ء ھم دیم اِنت، لاچار ءُ بزگ اِنت کہ آ ایوک ء وتی المیں آزاتی ءِ مارشتءِ چہ وتی وجود ءِ سیمسراں آ دیم بوت کنت...!
	وھدے من زندگانی ءِ رنج ءُ ڈکھاں گوں دیم پہ دیم بوت اوں تو منء گوں حرپ ءُ لوزاں ، ءُ گوں لبزانکء مہر بوت...
	باز عجبیں مہرے ات منی مہر..!
	بلے ایش منی گوں وتی ھستءُ وجود ء ھم دیم بُوگ ءِ یک جُہد ءُ یک کوشستے ات چیء کہ منی ایدگہ دراھیں زورءُ طاقت مء وتی چمانی تہء باز ناتوان کمزور ءُ سُست مارشت بوت کہ ایوکء زندءِ بے ڈولداری ءِ تہء زندء حرپ ءُ لوزانی تہء پدّر کنگ منء وش زانگ بوت کہ من اگاں اے زندءِ تہء دگہ ھچ کُرت مہ کن آں ءُ ایوک ایشیء چہ نوک سرء حرپ ءُ لوزانی تہء بہ سینگار آں گُڑا ایش پمن یک مزنیں چیزے بوت کنت...,
	ءُ من وتی آزمانک نویسی بنا کُرت...من کسّہ ءُ آزمانک جوڑ کُرت ءُ پدا من گدار نوشتہ کُرت ءُ من وتی ھمے کارءِ تہء ھنچش وشءُ وشال بوت اوں چشکہ وھدءُ پاس پمّن بوشت انت ءُ سنگ بہ بنت...! چشکہ من چہ وھد ءُ زمانگءِ سیمسراں آ دیم بباں...یا چشکہ منء ھچ جتائی ءِ ، وتی مرکءِ ھم تُرس مہ بیت...!
	پمیشا گوں لبزانک ء وتی حُبّ ءُ واھگاں من گوں ھستءُ وجود ء یک المیں ھمسیادی ءُ نزینکی ءُ تعلقداری یے ھیال کن آں...
	مہلوک گوش اِیت کہ لبزانک زندءِ آدینک اِنت، راجءُ چاگردءِ آدینک اِنت، مہلوک ء پہ زانت ءُ زانشت ءِ یک راہ ءُ راھبندے...بلے منی نزدء لبزانک یک شاہ نویسے ءِ گوں زندء ھم گرنچ بُوگءِ جُہد ءُ یک کوشستے...! شاہ نویس آنکہ گوں زندءِ ھمروچیگیں جنگ ءُ جیڑہاں ءُ اڑ ءُ جنجالاں گوں دُچار اِنت بلے چہ کُلّاں ساری شاہ نویس گوں وتی جندءِ وجود ءُ ھستء ھمگرنچ ءُ چم چار ءُ ھم دیم اِنت..کہ چہ کُلّاں ساری آئرا وتی جندءِ ھمے نزینکی ءُ سیادی ء پیش دارگی اِنت کہ آ گوں زندء چے پیمء ھم دیم اِنت...؟ آ زند ء چے پیم ء سگگ ءُ برداشت کنان اِنت..؟ آزندء چون گرگء اِنت...؟ اے دراھیں جُست ءُ پداں رند شاہ نویس وتی چاگرد ء وتی راج ءِ تہء زندگیں مردمے شمار بیت، یا کہ نہ بیت..پدءِ ھبرے... ساری آئرا وتی جند ءِ ھست ءُ وجودء گوں جواب دیگی اِنت...!
	لبزانک زندءِ آدینک اِنت، پمیشا شاہ نویس ایشرا چہ وتی جندءِ سرگوستاں پد دیمء کار اِیت، کہ آ اے زندء چے پیمء چاران ءُ گندان اِنت..ءُ شاہ نویسے ءِ اولی نشانی ءُ اولی رد عمل ایش اِنت کہ آ زند ھمروچیگیں رسم ءُ دوداں گوں گٹّ ءُ کارچ اِنت...!
	آ زندء دگہ پیمے ء چاراِیت ءُ گند اِیت، آ زندء بدل کنگ لوٹ اِیت، ءُ نوکیں قدر ءُ نوکیں جاور دیمء آرگ لوٹ اِیت..
بلے آ سیاستے نہ اِنت، آ صلاحکارے نہ اِنت، آئی کار ایوک ء وتی ءُ وتی وجود ءِ تعلقداری ءُ ھمسیادی ءِ تہء وتی جندءِ رد عمل ء پیش داراِیت...کہ اے درگت ء آئی آزاتی ءِ مارشت دیمء کئیت کہ ایوک ء شاہ نویس ء بلکنا اے آزاتی ء حدا داتگ کہ آ وتی آزاتی ء کُلی ءُ سوگئی ءِ تہء وتی نبشتانکانی تہء بیان کنت کہ بلکنا یک سیاستکار ءُ یک صلاحکارے ءُ یک قانون دانے ء اے آزاتی نصیب نہ اِنت چشکہ یک شاہ نویسے ء نصیب بوتگ..!
	بلے اے آزاتی ءِ متلب ایش نہ اِنت کہ آ مادر پدر آزات اِنت...! بلکنا آئی آزاتی ءِ چیزے حد ءُ حدود انت کہ حدّ ءُ حدوداں آ وت وتی سرء مان آؤرتگ...!
	چشکہ ھر شاہ نویس ء اے مارشت اِنت کہ آ یک حاصیں وھدے ءُ حاصیں جاہ ءُ ھندےء ودی بوتگ کہ آئی وتی زبان، آئی وتی مہلوکءُ آئی وتی مہلوک ءِ حُبّ ءُ واھگ ءُ واب ء ھیال پرائی اھم انت، کہ آ چہ وتی جندءِ چاگرد ء چہ کپت نہ کنت، وتی زبان ءُ وتی دود ربیدگاں اِشت نہ کنت... ءُ ھنچش آ وتی دور ءِ اڑ ءُ جنجالاں چہ بے ھیال بوت نہ کنت کہ آئی قلم مُدام آئی وتی جندءِ مُلک ءُ گلزمین ءُ ڈگار ءِ بوء دنت، کہ بگیر چرے بٗوہ ءُ رنگ ء شاہ نویس ھچ چیزے نہ اِنت... ءُ وھدے آ نوشتہ کنت، گُڑا آیک صورتے ء وتی چاگرد ء یک برزیں واھگے ءِ تہء چار اِیت کہ بلکنا آئی چاگرد ھما درجگ ء وت مہ بیت بلے شاہ نویس ایشرا چہ وتی ھیال ءُ پکراں بُرز کنت، کہ شاہ نویس ءِ ھیال ءُ پکراں چرائی ایدگہ دراھیں مارشتاں گیشتر ترند ءُ تیز اِنت.. کہ بگیر چہ تصور ءُ ھیال ءُ پکر ء شاہ نویس، شاہ نویسے بوت نہ کنت..!
	من وھدے آزمانکے نوشتہ کن آں، گُڑا منء ھنچش تور اِیت چشکہ من دنیاءِ باروء نوشتہ کنان وتی جندءِ کسّہ ء نوشتہ کنان آں... ءُ من ء وتی ھمے سرگوست باز عجب زانت بیت ءُ من ھیال کن آں کہ چون من دنیا ءِ باروء، وتی راج ءُ وتی چاگردءِ باروء نوشتہ کنان اِت اوں کہ ناگتءُ ناگمان منی وتی کسّہ ءُ منی وتی آزمانک چہ کُجابنا بوت...؟
	من پکر جن آں ءُ پدا من ء ھیال کئیت کہ ھر شاہ نویس وتء را ڈنّی جاورانی تہء چاراِیت کہ آئی دراھیں کارست اصلء آئی وتی جندءِ عکس ءُ تصویر انت کہ ایشاں آ ڈنّی دنیا ءِ تہء چگل داتگ ءُ نوں آ اے کارستانی جتا جتائیں سرگوستانی تہء وتی جند ءِ عکس ءُ تصویر ء چاران اِنت ءُ گندان اِنت کہ اگاں چشیں جاورانی تہء آ وت زندگ بوتیں یا کہ زند بگوازینت، گُڑا آ چے پیمء وتء را چاراِت...؟
	پمیشامنی ھر کسّہ مہلوکءُ وانوکاں منی وتی جندء، سرگوست زانت بنت ءُ آ کدی کدی منء جُست ھم کن انت کہ چے راستی منی وتی زند ھم ھمے پیمء گوستگ؟
	ءُ وانوکانی ھمے جُست ءِ سرء من ایوک ء ایش گوش آں کہ منی زندیک کسانءُ گونڈیں زندے، وھدیکہ لبزانکءِ پڑ باز پراہ ءُ باز کشادگ اِنت ءُ منی لبزانک کہ اے پراہ کشادگیں لبزانک ءِ یک بہرے گُڑا منی وتی زند انکس کشادگءُ پراہ نہ اِنت کہ من زندءِ دراھیں سرگوستاں چہ گوستگ...ءُ انکس بازیں سرگوستاں چہ گوستگ اوں...!
	بلے من وتی پکر ءُ ھیال ءُ تصور ءِ تہء اے دراھیں سرگوستاں ودی کن آں ، پیدا کن آں، پرچا کہ شاہ نویس ءِ کار ھمیش اِنت کہ آزند ءِ ھزاریں ،لکھیں سرگوستانی درگیجگ ءِ تہء زندءِ بے ڈولداری ء سمبہین اِیت ءُ یک زیبائی ءُ یک حسن ءُ نمایے پیداک کنت...آزندء ھیال کنت ، آئی سرء پکر کنت، تانکہ آ زندء چہ نوک سرء پیدا بہ کنت...!
	پمیشا ھر شاہ نویس ءِ آزمانک یک دروشمے ء آئی وتی جند ءِ کسہ ءُ آزمانک انت..پرچا کہ شاہ نویس کارستانی زبان ءِ تہء وتی جندءِ ھالء دنت...ءُ اگاں شاہ نویس ءِ کارانی تہء آئی وتی جند ءِ ذات درا نہ بیت گُڑا آئی نبشتانک ھشک ءُ بے سیت زانگ بنت ، چی ء کہ زندءِ سرگوست پہ ھر مردم ء یک پیمء نہ انت، آنکہ زند پہ کُلّاں یک پیمء اِنت، بلے سرگوست ھر کسی وتی جندئیگ اِنت....
	ءُ زندءِ باروء ھر شاہ نویس نوشتہ کنت، ءُ زندءِ ویل ءُ جنجال ھما یک پیمء انت، یعنے رنج، درد، تکلیف، ڈکھ ،مرک ، زلم، زوراکی، ارواح، واب، ھیال، تلوسگ، تُرس، سرام ءُ بیم، نزوری ، بے سوبی، جتائی، شکست، سوب مندی ءُ دگہ دگہ... کہ گوں ایشاں ھوار وشتی، گلءُ بال، مہرءُ دوستی، براس داری، یکجئی، یکجائی ءُ ھم تپاکی ءُ دگہ دگہ مارشت ھم مان انت... کہ ایشانی باورء ھر شاہ نویس نوشتہ کنت، کہ ایش نوکیں چیز نہ انت، کہ چون زند آئی گمءُ وشّی ھم باز کوھنگ ءُ کوھن اِنتبلے یک چیزے کہ ایشاں نوک کنت آ شاہ نویس ءِ وتی ذکرءُ بیان اِنت کہ آ چے پیمء دنیاء چاراِتگ...؟
	ءُ من ء ھمے ذکر ءُ بیان ءِ باز حُبّ ءُ شوک اِنت کہ من وتی دراھیں آزمانکانی تہء زندگانی ءُ آئی ءِ جتا جتائیں رنگانی پیش دارگ لوٹ آں...!
	بلے گوں وتی ھر نوکیں سرگوستء بیان کنگء پد منء ھمے مارشت بیت چشکہ من ھِچ نوکیں چیزے بیان نہ کُرتگ ، نوشتہ نہ کُرتگ... یا کہ ھر چیزے کہ نوشتہ کُرتگ گُڑا آ ایوک نوشتہ کُرتگ کہ ایشی یک پائدگ ءُ سیتے من ء نہ ات...کہ منء وتی جند ءِ نوشتہ کنوکیں چیزاں چہ تُرس کئیت ءُ من ھیال کن آں کہ چے من انکس گونڈیں ، بے سیت ءُ پوکیں چیز نوشتہ کن آں...چے من پلاں پلاں چیزء اگاں چہ نوک سرء نوشتہ بکن آں گُڑا شرتر نہ بیت...؟ بلے من تُرس آں... چہ وتی ھر آزمانک ء منء رندء ترس کئیت ءُ من وتی نوشتہ کُرتگیں چیزاں پدا نہ وان آں..کہ ایشی منی یک مزنیں کمزوری ءُ نزوری یے...بلے من چے بکن آں...؟
	من زندءِ ھر سرگوست ء نوشتہ کنگ لوٹ آں...بلے من زان آں کہ اے ڈول بوت نہ کنت...زند ایشی اجازہءُ موکلء نہ دنت...زندگونڈءُ کسان اِنت...ءُ لبزانک پراہ ءُ کشادگ ءُ دراج اِنت...! اے کسانیں عمرءِ تہء زندءِ دراھیں سرگوستاں نوشتہ کنگ گران ءُ مشکلیں ھبرے...!
	اگاں منء زندءِ تُرس ءُ سرام گون مہ بوتیں گُڑا من ھچ نوشتہ نہ کُرت...! زندءِ تُرس
زندءِ تُرس ءُ بیم منی تہء ھنچش جاہ منند بوتگ چشکہ منی وھد گوزگ ءُ منی جتائی ءِ مارشت..!
	ءُ منء اے تُرس نہ زان آں، لاشعوری صورتء لاچار کنان اِنت کہ من نوشتہ بکن آں، ءُ اگاں من نوشتہ نہ کُرت گُڑا من مِر آں...منی اے تُرس بلکنا منی ورنائی ءِ روچانی ھما واھگءُ اُمیت انت کہ من ایشاں گُٹّ گیر کُرت ءُ گوں ایشاں دلگوش نہ بوت اوں...وھدیکہ ڈنی دنیا پمّن چہ چارمکنڈ ءُ چاریں دمگاں اُرش کُرت ءُ من لگت مال ءُ زیر پا ر کنگ لوٹ اِت، کہ من پہ ڈنّی دنیا ءِ ھاترء وتی راستی ءُ، وتی آزاتی ء، وتی حُبّ ءُ واھگاں یلہ دات...!
	ءُ آ زمانگء من شاہ نویسے بُوگ لوٹ اِت، بلے من بوت اوں...آنکہ منی نوشتہ ءُ نبشتانک چہ زمانگے ء جاریءُ ساری انت کہ اچ ایشاں بازیں نبشتانکاں من سوھتکءُ بُن دات پرچا کہ ایش منء وش نہ بوت انت...بلے منی نوشتہ کنگءِ حُبّ نزور نہ بوت...آنکہ وقتی صورتء من باز رنداں وتی نبشتہ کنگءِ حُبّ ء اِشت ءُ دگہ کارانی تہء دزگٹّ بوت اوں...بلے منی چہ وتی جندءِ ھستءُ وجود ء وتی دیم ء تاب نہ دات...یا کہ منی وجود ءُ ھستءِ واھگ ءُ لوٹ من ء نہ اِشت انت کہ من وتی دلگوش ء دگہ نیمگے ء بکن آں...پرچا کہ اگاں منء اے دنیا ء گوں ھم دیم بُوگی ات..یاکہ وتی ھست ءُ وجود ءِ المیں جُستاں گوں چم چار بُوگی ات گُڑا ایوک ء لبزانک ءِ تہء کہ منی ایدگہ دراھیں جُہد ءُ کوشست چشکہ پوک ءُ بے سیت اِت انت کہ منء ایوکء یک شاہ نویسے بُوگی ات...!
	مروچی وھدے منی وانوک منی گدارءُ آزمانکانی بابتء گپّ جن انت گُڑا من وشّ باں ءُ نیکہ نا وشّ بلکنا منء یک ھنچشیں مارشتے بیت کہ ایشی تہء سوبءُ سوب مندی ءُ بے سوبی، شکست ءُ باء دیگ ءُ کٹّ دراہ بے سیت زانگ بنت، پرچا کہ منء ھرجاورء ، ھر صورتء نوشتہ کنگی اِنت..چہ جائیکہ منی نبشتانکاں کس مہ وان اِیت...!
					
					بس نوں اچ ترا موکل گر آں...
									تئی نابزانتیں پِسّ
٭٭٭






(6)
		شال
		فروری 2000؁ء
						منی بچّ
				ترا حُدا گوں وشّ ءُ گل ء بالیں روچاں گوں دُچار کنات..!
	من وتی گوستگیں چِٹی ءِ تہء ترا وتی جندءِ المیں حُبّ ءُ واھگ یعنے لبزانک ءِ بابتء نوشتہ کُرت ءُ نوں یک ماھے ء رند من ترا وتی یک دگہ جبزگ ءُ لہڑگے ءِ باروء نوشتہ کنگء اوں کہ ایش ھم چہ لبزانک ء کم حُبّ ءُ ھدوناکی نہ داراِیت، بلکنا وتی لہڑگ ءُ مارشتانی تہء ایش ھم گوں لبزانک ء ھم کوپگ روان اِنت کہ منی لبزانکی حُبّ ءُ واھگانی چست کنوک ھم بلکنا ھمے چیز اِنت..! ءُ آ چیز ءُ سرھال فلسفہ اِنت کہ اگاں من فلسفہ مہ زانتیں گُڑا چشکہ من لبزانک ء ھم بلکنا اینکس شرتر مہ زانتیں...!
	ءُ منی بازیں آزمانک ءُ گدار ءُ ایدگہ سرھالانی تہء مُدام فلسفہ ءِ ذکرءُ بیان ھست کہ باز وانوک منء گوش انت کہ بلکنا من لبزانکءِ تہء مُپتء فلسفہ مان کُرتگ...یعنے من فلسفہ نوشتہ کنگ لوٹ آں..بلے من ایشرا لبزانک ء گوں ھوارءُ یکجاہ کُرتگ...!
	منی ھیالء چُش نہ اِنت،چیء کہ لبزانک فلسفہ نہ اِنتءُ فلسفہ لبزانک بوت نہ کنت، کہ ھمے پدءِ ھبر بلکنا چہ ساریءِ ھبرء گیشتر راست اِنت کہ فلسفہ لبزانک نہ اِنت..آنکہ لبزانک ءِ تہء فلسفہ ءِ باروء گپ ءُ ھبر بوت کنت کہ بازیں شاہ نویسانی ردانک ءِ تہء فلسفہ مان اِنت بلے لبزانک ءِ فلسفہ نہ اِنت، چیء کہ فلسفہ ءِ جُست چہ لبزانک ءِ جُستاں جتا انت! بلکنا لبزانک ء ھچ جُست ءُ پُرسے نیست چشکہ فلسفہ ء ھست...پہ مثالء لبزانک زندءِ کمک اِنت کہ آ زندء بیان کنت، زندءِ بُرزی ءُ جہلی، گمءُ وشی، تہلیءُ ترشیاں دیمء کاراِیت،ءُ زندء ھرچوں کہ ھست گُڑا ھما پیمء پیش داراِیت، وھدیکہ فلسفہ زندءِ المیں جُستانی سرء بحث کنت، یا کہ زندءِ المیں جُست ءُ پداں کنت کہ فلسفہ ءِ اے جُستاں سے راھبندانی تہء دیمء کاراِیت...؟ یعنے اے دنیاءِ ترکیبی چے اِنت..؟ یعنے ایش چون جوڑ بوتگ...؟ چے مادہ ایشی اصل اِنت کہ ارواح؟
	فلسفہ ءِ دومی جُست ایشی ھست ءُ وجود ءِ باروء زانت اِنت کہ اے وجودء معنا ھست یا کہ ایش کورءُ زُبنیں پندءُ منزلے کہ ایشی ء لیکہ ھست کہ نیست، مولءُ مُراد ھست کہ نیست...؟
	ءُ فلسفہ ءِ سیمی راھبند ایشی نظریہ علم اِنت کہ چے ما اے دنیا ء زانت کن ایں کہ نہ کن ایں...ءُ ایشی زانت عقل ءِ تہء اِنتءُ وحی ءِ تہء اِنت...؟ الہام ءِ تہء اِنت..؟ یا کہ مئے پنچیں مارشتانی تہء اِنت...؟
	ءُ دنیا ءِ دراھیں مفکر ءُ فلسفہ دان ھمے سئیں جُستانی سرء وتی عمر گوازینتگ تانکہ آ وتی ، دنیا ءِ ، فطرتءُ کُدرت ءُ گُڈّ سرء حداءِ راستی ءِ باروء بہ زان انت،ءُ وتء را ءُ دنیا ء سرپد بہ کن انت..!
	اے جُست باز وشیں جُست انت کہ ایشانی تہء سرکپان مردم ءُ لٹءُ بند کنان مردم نہ زان آں چہ کُجا تاں کُجا سر بیت..؟ بلے اے سرکپگ ءُ لِکّ کپگ ھنچش پہ دیمیں جُست ءُ پدے نہ اِنت بلکنا ایشی تہء یک ڈولداری ءُ یک شون ءُ شرپے مان اِنت کہ مردم وتی پکری ردوم ء زانت کہ اوّلی گشتاں بنیادم وتی دنیاءُ کُدرت ءِ باروء چے پیمء پکر جنان بوت..؟ رندء وھدے آئی پکرءُ ھیال دیمء روان بوت انت..گُڑا ایشانی تہء چے بدل سدلے اھت؟ تانکہ مروچیگیں روچ ء وھدے بنیادم چہ سائنسی پکرءُ ھیالانی سببء وتی مذہبی ءُ فلسفیاتی علم ء چہ نوک سرء چاران اِنت، چیء کہ سائنسی علم دنیا ء انکس دیمء بُرتگ ءُ آئی ادراک ءُ مارشتاں انکس مٹّ کُرتگ کہ مروچیگیں مذہبی، لبزانکی، دودربیدگی، علمی سیاسی ءُ اقتصادی دراھیں راھبند چہ سائنسی علم ء متاثرگندگء کاینت کہ ایش بدیں ھبرے نہ اِنت، ایش جوانیں ھبرے کہ بنی آدم ءِ پکر دیمء روان اِنت، کہ بائد اِنت کہ آئی پکر دیمء بروانت... چیء کہ بنیادم ءِ گُڈّی ئیں واھگ گوں ھما یکیں راستی ء یکجاہ بُوگ ءِ ھاترء اِنت ءُ بنی آدم ءِ اے واباں کس داشت نہ کنت...!
	بلے سائنسی علم ءِ دیمروئی ءِ متلب ایش نہ اِنت کہ مردم لبزانک ءُ فلسفہ ءِ وانگء یلہ داتگ ، یا کہ چہ مذہب ء دور بوتگ...! چیء کہ سائنس بنی آدم ءِ تہاریں کُنڈاں رُژنا کُرتگ ءُ آئرا یک نوکیں اُمیت ءُ واھگے داتگ کہ اگاں بنیادم ایشرا بہ زانت کہ سائنس ھم پرائی اینکس الم اِنت چشکہ لبزانک، مذہبءُ ساز ءُ سوت.... لبزانک ءِ تہء شاہ نویس راستی ءِ مثل ءُ عکساں دیمء کاراِیت کہ ھمے مثل ءُ عکسانی تہء آ وتی کسّہاں گوشان بیت کہ ایش ھم راستی ء زانگ ءِ یک جُہد ءُ یک کوشستے...وھدیکہ فلسفہ ءِ تہء راستی ء زانگ ءِ ھاترء مردم مثل ءُ عکس جوڑ نہ کنت بلکنا عقل ءِ تہء اے دنیا ءِ باروء گوش اِیت، کہ چوں اے دنیا ءِ مثل ءُ عکس اے پیمء مئے دیمء اھتگ ؟ وھدیکہ شاہ نویس وتی وتی مثل ءُ عکسانی تہء زند گوازین اِیت ءُ وتی زندءِ باروء ھال دنت...
	فلسفہ جُست کنت وھدیکہ لبزانک گوش اِیت..ءُ مارشت کنت..مارگ ءُ مارشت لبزانک ءِ کار انت..ءُ مارشتانی بُن سرء درگیجگ فلسفہ ءِ کار انت ءُ ھردو راستیء زانگءِ راہ ءُ دگ انت، یکے دلءِ تہء ایشرا زانت ءُ دومی عقل ءِ تہء ایشرا پوہ بُوگ لوٹ اِیت...! بلے زند پہ ھردُکاں یک پیم ء اِنت...سائنسدان وھدیکہ چہ وتی کارجاہ ء درکپ اِیت، گُڑا آ بلکنا ٹالسٹائی ءِ ’ایمنی ءُ جنگ‘ ءِ گدارء وانگ لوٹ اِیت یا کہ موزارٹ ءُ بیتھون ، کے ایل سیگل ءُ فیض بلوچ ء اِشکُنگ لوٹ اِیت پرچا کہ اے زندء ما ایوک ء عقل ءِ تہء نہ گوازین ایں بلکنا اے زند یک جبزگ ءُ یک لہڑگے ھم ھست کہ مردم ایوک ء وتی ھشکیں منطق ءُ فلسفہ ءِ ھشکیں بلے ڈولداریں جُستانی تہء زندگوازینگ نہ لوٹ اِیت، بلکنا آ ٹالسٹائیء ھم وان اِیت، بالزاک ءُ البرٹ کامیو ء ھم وانگ لوٹ اِیت کہ آئی دلءُ زرد ءِ دنیا بلکنا چرائی عقل ءِ دنیا ء گیشتر پراہ، کشادگ ءُ بے کچ ءُ کساس اِنت کہ ایشی تہء وت بازیں کلکشان انت کہ ایشاں مردم ایوکء وتی جبزگءُ لہڑگانی تہء زانت یا کہ زانگ ءِ کوشست ءُ جُہد کنت کہ پریشی عقل بکار نہ اِنت..! وھدے من گلاب ءِ پیمیں یک وشیں دروشمیں دیمے ء چارآں گُڑا من عقل ءِ تہء ایشرا نہ چار آں بلکنا منء یک دگہ مارشتے بکار اِنت..کہ اے مارشت منی واباں چہ منی حُبّ ءُ ھدوناکیاں ءُ چہ منی جوزگ ءُ جوشاں سر چست کنت...
	ءُ پدا وت عقل منی دلءِ، یعنے بنی آدم ءِ دلءُ زرد ءِ لہڑگانی یک شرتریں صورتءُ دروشمے ءُ ایش ھم چہ جبزگ ءُ لہڑگاں جتائیں شئے نہ اِنت بلکنا مئے شکست ءِ سوگئی ءُ سرجمی ءِ یک مزن ءُ مستریں عکسے کہ بگیر چہ عقل ء مئے جبزگ ءُ لہڑگاں ھم ھچ قدر ءُ قیمتے نیست ، اگاں ایشانی تہء یک ڈولداری ءُ یک نمایے مہ بیت..!
	ءُ ھنچش بگیر چہ جبزگ ءُ جوش ء مئے عقل پرستی ھم یک بے تھام ءُ ھشکیں چیزے کہ زندء یک بروبری ءُ یک توازنے بکار اِنت...
	ءُ اے توازن ءُ اے بروبری چہ لبزانک ء کئیت کہ بگیر اچ ایشی زند زیبا ءُ نمادار نہ بیت چہ جائیکہ ایش ھرچنت دولت مند ءُ ھستگار بہ بیت...پرچا کہ مستریں لبزانک ایوک ء مئے زندء براھدار کنت...!
	نوں وھدیکہ مذہب ءِ راہ ءُ سائنسی ءُ فلسفہ ءُ نوکیں علم گٹّ کنان اِنت ءُ مذہب ءِ ھما گوستگیں جبزگ ءُ جوش نہ منتگ کہ یک وھدے بنیادم ءِ دودمان ءِ سری روچاں ایشی تہء یک اُمیتے داشت گوں، ایش پہ دراھیں انسانیت ء آنکہ تنے وھدی ھما آسء داراِیت بلے پہ بازیں مردماں مذہب ءِ روایتی کارءُ کردءِ تہء پرک اھتگ کہ لہتیں مردم وتی مذہبی مارشتانی پیلوی ءِ ھاترء لبزانک ءِ نیمگ ء چارگء انت... چیء کہ مذہبی مارشت ایوک ء گوں روایتی مذہب پرستی ء بندوک نہ انت، بلکنا ایش بنیادم ءِ ھما واھگ انت کہ ایشی تہء بنیادم وتی راستیءُ وتی حداءِ درنیام ء ھم سیادی ءُ نزینکی ء گوں زندگیں، سلامتیں، راستیں مذہبی سرگوست ءِ تہء زانگءُ سرپد بُوگ لوٹ اِیت کہ آئرا بلکنامروچیگیں لبزانک یک شرتریں ءُ جُہلانک تریں مذہبی مارشتے انت کہ اگاں کسے ایشرا گوں روایتی مذہبی راہ ءُ کشک ء مہ بند اِیت ءُ مہ چاراِیت...! پرچاکہ بنی آدم اے دنیا ءِ تہء مُدام وتی ھما کارءُ عملء دوست داراِیت کہ وھدے آئرا اے مارشت بہ بیت کہ آئی ھمے عمل ءُ کردار گوں یک راستی یے ء بندوک اِنت کہ اے راستی ھما راستی اِنت کہ ایشرا ایوک ء آ شوھاز کنگء نہ اِنت بلکنا اے راستی اے دنیا ءِ بنیات ءُ بیخ اِنت ، آئی گُل میخ اِنت، کہ آ ھمے گُل میخ ء زانگ لوٹ اِیت کہ آئی زانگ ءُ زانشت ءِ راہ بلکنا جتا اِنت کہ ایشی سرچمگ وت مردم ءِ دلءُ زرد اِنت کہ اِدء راستی، اُودء حداءُ زندءِ معنا ءُ چیر انت..!
	ءُ من وھدے لبزانک ء گوں حُبّ ءُ دوستی کُرت گُڑا منء اولی وار تور اِت کہ منی گوں لبزانک ء اے دوستی ءُ حُبّ ھما وھداں گیش بوت وھدے من لبزانک ء فلسفہ ءِ تہء چاراِت، یعنے فلسفہ ءِ وانگ ء رندمنء لبزانک ءِ تھام ءُ چش گیشتر وشّ ءُ براھدار زانگ بوت...
	من نہ زان آں کہ اگاں من فلسفہ مہ ونتیں گُڑا من زندء چے پمء سرپد بوتین آں...ءُ منء سک ، بلکنا ارمان ءُ افسوس بوتیں کہ من فلسفہ پرچے نہ ونت...!
	ءُ اگاں من ایوک ء فلسفہ بوانتیں ءُ منء گوں لبزانک ء حُبّ ءُ دوستی مہ بوتیں گُڑا پمّن اے دنیا چنکس بے تھام ءُ ھُشک بوتیں..!
	منی اے ھردوئیں کاراں واھگاں حدا چشکہ کبول کُرت کہ من فلسفہ ءُ لبزانک ءِ یک ادنائیں ، کسانیں ءُ گونڈیں وانوکے ھیال کن آں...!
	منی فلسفہ وانگءِ تہء منی ھما اُستادانی دست مان اِنت کہ آ منء زندء گوں یک ڈولداری یے گوازینگ پہ سبک دات ءُ اے ڈولداری مردم ءِ تہء اھت نہ کنت دانکہ آ فلسفہ ءُ لبزانک نہ ونتگ۔ فلسفہ ءُ لبزانک ءِ وانگ منء بلکنا چہ حدا ءُ چہ راستی ء بلکنا گیشتر نزینک کُرت کہ مروچی وتی زند ءِ دراھیں سیاہ تہاریانی تہء وھدے من وتی فلسفہ ءُ وتی لبزانکی حُبّ ءُ دوستیانی تہء وتء را مشکول کن آں گُڑا منء ھنچش مارشت بیت چشکہ حدا گوں من اِنت..!
	آنکہ گوں فلسفہ ءُ گوں لبزانک ء منی دوستی اذیت ناکیں سرگوستے بوتگ کہ ایش اینکس وشیں سرگوستے نہ بوتگ چشکہ مردم ھیال کن انت..! چی ء کہ منی وتی جندءِ بازیں پیسلہانی تہء من وتء را وت باز رنداں تندورءِ آچ ءِ تہء دور داتگ ءُ تاں بازیں وھدے ء من چہ وتی جندءِ ذاتء دور بوتگ ءُ نہ زانتگ کہ منی مہار کئی دستء اِنت؟ ءُ ایش کہ من کُجا روگء اوں؟ بلے پدا وھدے من دیست کہ من ء منی زندءِ دراھیں دیمروئی پوک اِنت اگاں من گوں لبزانک ء گوں فلسفہ ء دلگوش نہ بوت اوں...!
	فلسفہ.....حالص فلسفہ ءِ تہء من وتء را دور دات پرچا کہ منی وتی جندءِ جاور منء موکل نہ دات انت کہ من فلسفہ ءِ حالصیں سرھال ءِ سرء پٹّ ءُ پول بہ کُرتیں چیء کہ منی چارمکنڈ یک ھنچشیں دنیایے ات کہ ادء زانت تنے وھدی چارپادگ ات کہ وتی دوئیں پادانی سرء نہ اوشتاتگ ات۔ کہ چشیں راج ءِ تہء ذگریں فلسفہ ءِ واب گندگ بلکنا یک گیر حقیقی ئیں ھبرے بوت، بلے لبزانک ءِ تہء آنکہ چشیں رُژنائیں کُنڈ نہ اِت انت بلے اُدء یک چاگرد ءُ یک زانتے ساڑی ءُ موجود ات...! آنکہ اے زانت وتی پادگانی سرء ات ، بلے ایش تنے وھدی لنگءُ مُنڈ ات ءُ من ھمے لنگ ءُ مُنڈیں چاگردءِ تہء گوں لبزانک ء حُبّ ءُ مہر کنان بوت اوں...گوں ھمے اُمیت ء کہ یک روچے من بلکنا من وتی فلسفیاتی ھیالاں لبزانک ءِ تہء پدّر بکن آں، چیء کہ بگیر چہ فلسفہ ءِ وانگء کہ دنیا ء بگیر چہ فلسفہ ءِ وانگء زانت نہ بوت، منی دراھیں زانت ءُ سرپدی ایوک ء وتی جبزنگ ءُ لہڑگانی سرء بوت ءُ من چہ ھما آریپیں ھیالاں زبہر بوت اوں کہ آیانی یک کسان ءُ گونڈیں تھریشاسے بلکنا، بلکنا منی تہاریں ھستءُ وجود ءِ یک کُنڈے ء یک تہاریں، رُژنائی یے داتگ...! ءُ من لوٹ آں کہ منی ھمے گرذ ءُ گبیں سیاہ تہاری گیشتر رُژنا بہ بیت..! پہ راستی ءِ زانگء! پہ حداءِ زانگء! پہ دنیاءِ زانگء، پہ کُدرتءُ فطرتءِ زانگء.! کہ منی اے واھگ منی کسانی ءُ منی ورنائی ءِ لوٹ انت..کہ نہ زان آں من اے حُبّ ءُ کُنٹگی ئیں راہ ءِ سرء چنکس دیمء شُتگ اوں....ءُ چنکس پداوشتاتگ ...؟
	منی فلسفہ ءِ وانگءِ تہء منء یورپ ءِ گوستگیں قرنءِ درنیام ء میانی سالانی مفکر ءُ فلسفہ دانانی گپّ دوست اھتگ ، آنکہ آیانی بازیں مفکرانی ھیالاں گوں من سرجمی ء تپاک نہ کُرتگ ، بلے من ء وجودی مفکرانی تہء جاں پال سارتر، 
							چہ کُلاں گیش البرٹ کامیو ءُ جین پال سارتر ءِ اثر گیشتر انت۔ چیء کہ سارتر ءِ بنی آدم ءِ ھیال پمّن یک مزنیں سوگہ ئیں ءُ سرجمیں ھبرے کہ اگاں سارترمہ بوتیں گُڑا من چہ بنیادم ءِ ، بلکنا المیں آزاتی ءِ مارشت ء چہ نا واکب بوتین اوں...!
	چی ء کہ سارتر ءِ آزاتی ءِ مارشت منء گیشتر متاثر کُرتگ کہ منی کسہ ءُ گدارانی تہء منی کارست گیشتر وتی آزاتی ءِ مارشتاں مارگء انت..ءُ منی ھیال ء اگاں راجانی لبزانک مردم ءِ آزاتی ءِ مارشتانی گپاں نہ جن انت، گُڑا آ وتی چاگردءِ عکس ء پہ شرّی ء پیش نہ دارانت..! کہ ھمے یکیں مارشت ایدگہ دراھیں مارشتانی سرء سربار اِنت، کہ منی ھیال ء بگیر چرے المیں آزاتی مارشتاں بنی آدمءِ دراھیں جُہد ءُ کوشست پوک ءُ بے کار اِنت..!
	آنکہ اے آزاتی مردماں کُلّی صورت ء نہ رستگ ءُ بلکنا مہ رس اِیت...! بلے ایشی واب نہ گندگ ھم یک مزنیں عیبے ، یک رنجے....ءُ مردم اے دنیا ءِ تہء اے رنج ء گوں مُدام ھم دیم اِنت، یا کہ وتی آزاتی ء پچ گرگ ءِ تہء یا کہ ایشی در روگ ءُ ایشی زیان بُوگ ءِ ارمان ءُ افسوز ءِ تہء...! ءُ بنیادم ءِ اے واب کدی سرجم نہ بنت کہ آ اے دنیا ءِ تہء یک سرجمیں زندءِ بگوازین اِیت تانکہ آ وتی آزاتی ءِ مارشتاں چہ واکب نہ بوتگ...!
	چہ کُلّاں مزنیں آئی آزاتی آئی وتی جندءِ ھستءُ وجود ءِ سیم سرءُ حدءُ اویلاں گوزگ ءِ آزاتی اِنت کہ آ یک ھنچشیں دنیا ءِ تہء روگ لوٹ اِیت کہ اُدء ھچ پیمیں ڈنی جبرے آئی آزاتی ء پچ مہ گیرت..!
	بلے چش نہ اِنت ، ڈنّی دنیا چہ رنجاں، چہ ڈکھان پُرّ اِنت، سیاسی ،اقتصادی، دودءُ ربیدگی، علمی، رواجیءُ راجی پابندی ھرجاہ مردمانی پاداں سانکل انت کہ بنیادم اچ ایشاں بُرز بُوگ لوٹ اِیت، آزات بُوگ لوٹ اِیت...تانکہ آ چہ وتء جتا...چے وتی جونءُ جسد ء بُرزیک دگہ پڑ ءُ میدانءِ تہء پُتراِیت کہ اُدء آ وت ھم گوں وتء گون مہ بیت...!
	چے ایش بوت کنت؟
	آزاتی پکرانی آزاتی ءِ نام اِنتءُ پکر ھمیش بانداتءِ تہء کشگ بوتگ کہ آیانی بھرمءُ ثمر باندئیں روچاں کئیت کہ بنیادم وتی باندات ءِ تہء وتء را چاراِیت،آئی مروچیگیں پیسلہانی بانداتءِ زند ءِ کشک ءُ راھبنداں سوج دینت کہ مروچی اگاں منی پیسلہ رد انت، گُڑا باندئیں منی آزاتی ءِ واب ھم رد انت...! ءُ منی مروچیگیں آزاتی ءِ پیسلہ منی باندئیں پیسلہاں بلکنا آزات بکن انت...!
	پمیشا مردم مُدام ھما پیسلہاں کن انت، کہ آ وتی آزاتی ءِ واباں یک نوکیں شکل ءُ عکسے بہ دینت نیکہ آئرا گوں پشومانی ، دردءُ رنجاں گوں ھم دیم بکن انت...ءُ بلے افسوس ایش اِنتکہ اے پیسلہ مُدام مئے آزاتی ءُ آزتیں پیسلہ نہ اِنت، بلکنا مئے دراھیں پیسلہ چہ ایدگرانی نیمگء درکاینت، ایدگرانی دستء انت، چشکہ مئے اقتصادی، سیاسی، علمی ءُ دود ربیدگی پیسلہ مئے وتی جندءِ کنوکیں پیسلہ نہ انت، بلکنا مئے اے پیسلہاں دگر پمّا کن انت..!
	ءُ مئے جندءِ پیسلہ یک ھنچشیں راجے ءِ تہء کہ اُودء زانتءُ سرپدی لٹ ءُ بندکنان بہ بیت، مئے وتی جند ءِ پیسلہاں گبارءُ گرزی کن انت، کہ مازندءِ ادراک نہ داریں ءُ باز رنداں بلے ھر وھدء ھنچش پیسلہ کن ایں کہ باندات ء مئے اے پیسلہ مئے گُٹّ ء کپ انت ءُ مئے زند یک ھمگیریں رنج ءُ ڈکھے جوڑ بیت...کہ اچ ایشی درآیگ پمّا سک مشکل بیت.!
	ءُ ھمے سبب ء مئے زند یک مشکل ءُ گرانیں کشک ءُ راھے سرء روان اِنت، کہ ادء مئے ذاتیءُ مئے جمعی زند ھردو چہ مئے وسء چشکہ ڈنّ انتءُ مئے ھر پیسلہ چشکہ یک ردیں پیسلہ یے ءُ مئے زند مُدام یک المیں رنجے ء گوں دُچار اِنت کہ ما نہ زان ایں کہ ما اچ اے رنج ءُ ڈکھ ء چون بگوزایں...؟
کُجا برو ایں..؟
چون بکن ایں..؟
ءُ پرچے بہ کن ایں...؟
	اے دراھیں جُستانی تہء ھُورت ءُ حام بُوان گُڈّ سرء ما گند ایں کہ ما پہ وتی ھر چیز ء ذمہ وار ایں، کہ پریشی ما حداء ذمہ وار جوڑ کن ایں..! حداءِ ما منّت وار ایں کہ حدا ء مارا پیداک کُرت..چمّ دات، گوش داتءُ دستءُ پاد دات، کہ ما وتی جُہدءِ تہء آئرا بزان ایں، پوہ ءُ سرپد بہ بئیں، پرچا کہ آئی رضا ھمیش اِنت،کہ ما آترا بزان ایں بلے ما گوں جندء مِڑان ایں، مئے وتی بنیادمءِ جوڑ کُرتگیں زُلم ءُ زوراکی ، راجی بے انصافی، دربہ دری، بے علمی، کم پہمی، مئے وتی جندءِ جوڑ کُرتگیں عذاب انت کہ ما ایشانی تہء گٹّ ءُ گرپتار ایں بلے ما وتی جندءِ ذمہ واریاں زُورگ ء پہ تیار نہ ایں، کہ ما مُدام وتی ذمہ واریاں دگرانی سرء ، حداءِ سرء، دور دئیں، چیء کہ مارا بد عقیدگی، وتی آزاتی ء کارمرز نہ کنگءِ عادت بوتگ ءُ ھمیشی تہء مئے زندءِ روچ بیگہ بیت...!
	اے فلسفہ ءِ اثر انت یا کہ دگہ چیزے ءِ...بلے ایش منی گدارانی سرھال انت، چیء کہ من چہ فلسفہ ءِ وانگء پد زانتگ ءُ پوہ بوتگ اوں کہ مردم اے دنیا ءِ تہء کُجا اوشتاتگ؟ ءُ لبزانک ءِ تہء آنکہ من حالص فلسفہ نوشتہ نہ کن آں بلے لبزانک وتی دورءِ فلسفہ ء چہ وتء را زبہر کُرت نہ کنت...! ھنچش کہ لبزانک وتء را چہ وتی دور ءِ سیاست، اقتصاد ءُ دودربیدگ دور کُرت نہ کنت گُڑا ھمے پیمء آ وتء را چہ فلسفہ ء ھم دور داشت نہ کنت..کہ ھردور ءِ فلسفہ یک نہ یک رنگے ءِ تہء آئی لبزانکءِ یک بہرے بوتگ... گُڑا من اگاں وتی دورءِ فلسفہء دیمء کار آں، گُڑا ایشی تہء ھم گناہ نیست...!
	من مُدام مردمءِ ذاتءُ وجود ءُ آئی چاگرد ءِ تہء چارگ لوٹ آں...ءُ آئی باروء نوشتہ کن آں، چیء کہ مردم وتی دورءُ زمانگءِ پیداور اِنت، ءُ اچ آئی جتا نہ اِنت، ءُ دنیا ءِ بے جان ءُ بے ساہ ءُ دنیا ء گوں آدم زات ءِ ھمسیادی ءُ نزینکی یک تخلیقی عملے ،چیء کہ اے ڈنّی دنیا چُپ ءُ ھاموش اِنت...ءُ چہ ازل ء چُپ ءُ ھاموش اِنت کہ ایشرا ساہءُ نپس تخقلیقی عمل انت نیکہ بگیر اچ ایشی ایشرا ھچ معنا ءُ متلبے نیست..متلب ءُ معنا دیوک وت بنیادم ءِ جند ءِ وجود ءُ ھستی اِنت..کہ آئرا اے چارمکنڈ ءُ چاریں دمگاں تچکیں بے معنائیں دنیا ءِ تہء حدا، راستی، نیکی، وشی، انصافءُ عدل ءُ ایمنی ء شوھاز کنگی اِنت کہ اے دراھیں چیز سنگ، کوہ، تلار،ءُ زرءِ چولانی تہء ساڑی ءُ موجود نہ انت، بلکنا ایشاں ما معنا ءُ متلب دئیں ءُ ما ایشاں چہ فرشء عرشء برایں ءُ رسین ایں...نیکہ وت ایش بے معنا انت...!
	ٹالسٹائی ءِ حدائی شوھاز، کافکا ءِ بے ڈولداریں دنیا ءِ تہء وجود ءِ بے معنائیں حرکت، رابندرناتھ ٹیگور ءِ ’آئیڈل مرد‘ ءِ آگہی ، البرٹ کامیو ءِ پوکیں وجود ءِ مارشت،جان پال سارتر ءِ مابعدالطبیعاتی آزاتی ءِ مارگ ءُ مارشت، دوستوفسکی ءِ ارواح داروکیں کارست، خلیل جبران ءِ نیکی ءُ بدی ءِ سرچمگءِ زانتءُ سرپدی، سائمن ڈی بوار ءِ گوں ھستءُ وجود ء ھمسیادی ءُ نزینکی اے دراہ فلسفہ، نہ انت گُرا چے انت.. کہ دنیا ءِ مسترءُ آریپیں لبزانکءِ پیشانیءِ پیٹک انت کہ اے دراھیں شاہ نویس آنکہ حالص فلسفہ نوشتہ نہ کن انت بلے ایشانی کسہ ءُ آزمانکانی تہء فلسفہ مان اِنت...چیء کہ لبزانک تنا وھدی مستر ءُ مزن ءُ پراہ ءُ کشادگ جوڑ بوت نہ کنت تانکہ ایشی تہء مرکءُ زندءِ، رنجءُ گم ءِ ، حداءُ راستی ءِ شوھاز ءِ یک کپے واد مہ بیت، کہ منی ھیال ء فلسفہ زندءُ لبزانک ءِ واد اِنت، چیء کہ ھرمردم وتی جاہ ء یک مفکر ءُ یک فلسفہ دانے کہ آ وتی ءُ وتی وجود ءُ ھست ءِ تعلقداری ءُ ھمسیادی ءِ یک سببءُ یک جوازے درگیجگ لوٹ اِیت کہ بزانت کہ اگاں آئی گوں حداء گوں راستیء، یک نزینکی یے ھست گُڑا اے سیادی ءُ اے نزینکی چے پیمء اِنت...؟ چون اِنت..؟ کہ پمّن اے مردم انت کہ ایش منی ایدم آدیم ء چکرّان ، کندان، گریہان، چاپ جنان، جنگے مڑان یک کششے دار انت، کہ من اے کارستاں گوں دنیا ءِ ایدگہ مردماں یکے زان آں کہ آیانی راجدپتر ءِ پدمنتگی ءُ پسماندگی بلکنا آیاں تنے وھدی وتی جندءِ آزاتی ءِ زانت ء دور داشتگ...بلے باندا ھمیشانی تہء یک ٹالسٹائی، یک کافکا ءُ یک سائمن ڈی بوارے پیدا بیت، کہ آیانی دراھیں ذاتی ءُ جمعی زندءِ درشانی گوں نوکیں راھبنداں کنت..!
	ھمے منی واب اِنت، ھمے مئے دراھینانی واب اِنت...!
	نوں من ترا گوں وتی نیکیں واھگاں موکل کن آں ءُ تو..........بہ حدا سپاریگ...!
								تئی واب گندوکیں پِسّ	
(7)
		شال
	8/مارچ 2000؁ء
						منی بچّ
				وشّیانی سارتیں کوش پرتو دائم کشّان بات انت...!
	شالءِ تہء بہارگہ اِنت..سیاھیں ءُ کہریں زمستان ء پد بہارگہ ءِ موسم مردمءِ دلء چنکس وش کنت کہ ایوکء ھما مردم کہ آ اے زندءُ ایشی رنگان مارشت کنت گُڑا زانتکہ بہارگہ ءِ آیگ ءِ متلب چے اِنت؟...ءُ دنیا ءِ تہء چشیں مردم کم انت کہ آ موسمانی مٹّ بُوگ ء مہ زان انت ءُ اے موسماں وتی دلءِ تلءُ توکاں مہ مارانت، کہ ھرمردم کُدرتءُ فطرت ءِ یک بہرے کہ اے موسمانی مٹ بُوگءُ نوکیں موسمانی آیگ ء وتی دلءُ ارواح ءِ تہء زان انت ءُ سرپد بیت...ھنچش کہ ایدگہ ساھدار ایشرا زان انت...بلے ساھدار ایشرا بیان کُرت نہ کن انت وھدیکہ بنی آدم اے مٹّ بُوکائی ءُ ایشانی بدل ءُ سدل ء وتی دلء مارشت کنان زبانءِ سرء کاراِیت ءُ لوزانی لیوس ءِ تہء پوشااِیت! بلے انگتء مردم ایشانی رنگءُ تھام ء چشاں بیان کُرت نہ کنت...پمیشا من گوش آں کہ بنیادم بائد اِنت لہتیں چیزاں بیان مہ کنت بلکنا ایوکء ایشاں وتی دلءِ تہء مارشت کنان بہ بیت ءُ ھمے ڈولء وتی زندء چہ کُدرت ءُ فطرتءِ مہراں سبزبات بہ کنت، وشال ءُ وش اھتک بہ کنتءُ کسےء را مہ گوش اِیت ءُ گوں کسء واستو مہ بیت..!
	گوں بہارگہ ءِ بندات ء منی دلءِ تہء نہ زان آں چے چے ھیال آیان انت کہ من اے دراھیں مارشتاں زاناں چوموسمانی بدل بُوگءِ مارشت وتی قلمءِ چیر ء آؤرت کُرت نہ کن آں ءُ نیکہ ایشاں نامے دات کن آں، ءُ نیکہ زان آں کہ منی وسءُ واک تاں کُجا کہ من وتی زندءِ دراھیں سرگوستاں نام ءُ زبانے دات بہ کن آں، کہ زند تچک ء یک آریپیں سرگوستے ءُ اے سرگوست ء نیکہ سیم سرے ھست ءُ نیکہ حدّ ءُ اویلے کہ ایش چو راستی ءُ حداءِ ھیال ء ازلی ءُ ابدی اِنت.!
	زند ابدی ءُ ابدمان اِنت ءُ زندءِ ھیال ھم ازلی ءُ ابدی اِنت کہ بنی آدمءِ کسانیں زند ءِ تہء ایش نابیوکیں ھبرے کہ آ زندءِ ھمے ازلی ءُ ابدی ئیں سرگوست ء وتی لوزانی تہء بیان بہ کنت..!
	اصلء بنیادم ءِ دراھیں سرگوستاں چہ مزنیں سرگوست آئی ءِ ھمے سرگوست اِنت کہ ایشی تہء یک محدودے وتء را، وتی ھستءُ وجودء گوں یک لامحدودیں وجودے ء دیم پہ دیم کنت ءُ چاراِیت، گُڑا اے دمان آئرا نہ زاناں چے مارشتے بیت کہ آئی پاد چہ ڈگارء چشکہ سنداں باں ءُ آیک دگہ سرگوستے ءِ تہء پُتراِیت کہ اُدء آئی ء یک چٹ نوکیں مارشتے زوراِیت کہ ایشی تہء زند یک پہکیں ارواحے جوڑ بیت ءُ آ چہ مادی دنیا ء ڈنّ درکپ اِیت کہ بلکنا اے دمان ء مردم گوں وتی راستی ء ھم دیم بیت کہ آئی راستی، بلکنا وتی اصلیت ءِ تہء یک ارواحی ءُ روحانی سرگوستے کہ اگاں چش نہ اِنت گُڑا ایوک ء مادی دنیا ءِ تہء چو سِنگ ءُ چو ڈونکاں اِدء اُودء کپگءُ سُرگ چشکہ آئی شانءُ شرپ نہ اِنت ، پرچا کہ آئی ارواح ءِ گُڈّی ئیں واھگ گوں یک لامحدود ءُ ابدی ئیں سرگوست ءِ تہء ھور ءُ ھوار کپگ اِنت..!
	چے اے زند ھنچش نہ اِنت..؟
	بلے دلجم ببو کہ من ترا مُپتءُ مباء یک کنفیوژن ءُ یک جنجالے ءِ تہء مان گیجگ نہ لوٹ آں کہ گوں تو من ارواح ءُ بدنءِ، مادہءُ روح ءِ، سرء بحث بکن آں، کہ اے بحث منی نزدء ھچ جاھے ء مردمء سر نہ کنت کہ باز مردم زندء پہ زورءُ طاقت مادھے ثابت کنگ لوٹ انت ءُ باز مردم ایشرا ارواحے گوش انت کہ پدا آیانی نیام ء اے جنگ ءُ اے چڑھ یک مذہبی رنگے درگیج اِیتءُ پدا یک جنگءُ پساتے پاد کئیت ءُ زندءِ دراھیں شانءُ شرپ ء گوں ھاک ءُ پُراں ھوار کنت...! کہ من بنی آدمءِ تچکیں زندء یک اڑ ءُ جنجالے ءِ تہء مان گیجگ نہ لوٹ آں،بلکنا من ایوکء لوٹ آں کہ ھرکس زندء زندءِ ڈولء بگیرت ءُ وتی جند ءِ گناہ ءُ ملامتی ءُ ھجالتی ءُ سیاہ کاریانی پاکی ءُ معافی ءِ دین ء شوھاز مہ کنت کہ مردم ءِ کُرتگیں سیاہ کاری یا کہ ھماکُرتگیں کار کہ آ کُرتگ گُڑا پد و پد آ زُرت نہ بنت کہ پریشی آ پہ زور یک ارواحی ھیال ءُ پکرے بزور اِیت ءُ ھر چیز ء گوں حدا، گوں ارواحء گوں دومی جہان ءِ یاتاں ھم دوچ ءُ ھمگرنچ بہ کنت... کہ ایش یک ناجوڑیں پکرے ءِ پادرہ اِنت...کہ ادء من یک ناجوڑیں مردمے ءِ پکرانی باروء گپّ جنگ ء نہ اوں بلکنا من ھما جوڑ ءُ دراھیں پکرانی سرء گپّ جنگء اوں کہ یک دراہ ءُ جوڑ ءُ پہمندگ ءُ زانتکاریں مردمے چون وھدے وتء را گوں یکّ ازلی ءُ ابدی طاقتے ء ھم دیم کنت ءُ چاراِیت گُڑا آئی ءِ مارشت چے بنت؟
	اے ڈولیں سرگوست ھر زانتکار، سرپد ءُ پوھیں مردمے ءِ دلء مان کاینت ءُ الم ء مان کاینت کہ ھمے سرگوست ءُ ھمے مارشت آئر چہ جناور ءُ ایدگہ ساھداراں جتا کنان مردمے جوڑ کن انت کہ آئی مردم ءُ انسان بُوگ آئی ھمے سرگوست ءِ تہء اِنت وھدے آ وتء را گوں یک ازلی ئیں قوتءُ طاقتے ء ھم دیم کنان چاراِیت...تو آئراوتی جندءِ ھستءُ وجود ءِ تہء یک نوکیں سرگوستے گندگء کئیت...بلے مروچی منی ھیال ایش نہ ات کہ ترا بنیادمءِ ھستءُ وجودءِ باروء بگوش آں چیء کہ من مروچی ترا وتی پیشگ یعنی نانءُ کٹّ ءِ باروء گوشگ لوٹ اِت کہ ایشی تعلقداری ءُ ھمسیادی گوں وجودءُ ھستی ءِ ارواح نہ اِنت بلکنا گوں ھما راھبندان اِنت کہ آیانی پیلوی ء بگیر مردم زندگ بوت نہ کنت...! یعنی چہ نانءُ لاپ ءِ گزرءُ لوٹاں اگاں اے زندگانی احتاجی ءُ محتاجی ءِ تہء گوست گُڑا چو بزاں مردم چہ زندءِ بازیں مارشتاں بے نصیب بوت کہ یک مردمے ء کہ آ وتی زندء عقل ءُ آگہی ءِ تہء گوازینگ لوٹ اِیت، گُڑا پرائی المی اِنت کہ آ وتی نان ءُ آپ ءِ بندوبست ء تنے ھدّء بہ کنت کہ آئرا اے دنیاءِ تہء پہ وتی لاپ ولینگ ء پہ بہ کسے ء دست تچک کنگ مہ بیت...! ءُ منی واھگ ءُ منی دعا مُدام ھمے پرتو ھمیش اِنت کہ تو پہ وتی نانءُ لاپء کسے ءِ احتاج ءُ محتاج مہ بات ئے، کہ لاپ ءِ گُژنگی شاھاں گرّ کنت ءُ مزنیں مردمانی سرء جہل کنت...!
	ءُ منء مُدام ھمے تُرسءُ ھمے حرذ زندءِ تہء چہ کُلّاں ترسینتگ ءُ منء مزنیں زرّے کدی دستء نہ اھتگ ، بلے من گُژنءُ لنگڑیاں برداشت کُرتگ بلے احتاج ءُ محتاجی ء وتء را پہریز کُرتگ...آنکہ لاپ ءِ ولینگ پمّن تاں باز وھداں باز سکّ مشکل ءُ گران بوتگ کہ ایشی ءِ سبب ء من وتء را چہ بازیں چیزاں دور داشتگ بلے پدا ھم زندءِ کاروانءِ بہر بوتگ ءُ وتی روچ ءُ شپاں ھرچے پیمء گوازینگ لوٹ اِت، گوازینان بوت...کہ پریشی من وتی راستیءُ حدا ءِ باز منّت وار آں کہ منء توراِت کہ اگاں منی حداءُ منی راستی کہ اچ آئی من کدی کدی سکّ وتء را دُور ھیال کن آں، ءُ بلکنا کدی کدی راستیءُ حدا ء وتی عقل ءِ تگ ءُ تاچ ءِ تہء وتی حماش ءِ تہء نیاریں بلے پدا وھدے من وتی زندءِ سکّیں روچانی یاتاں کپ آں ءُ وتی گُژن ءُ لنگڑی ءِ یاتگیری ء کن آں یا کہ دگہ سیاہ تہاریں وتی سرگوستانی یاتاں کپ آں گُڑا منء ھنچش مارشت بیت کہ اگاں حدا ءُ راستی مہ بوتین انت گُڑ امروچی من کُجا بوت اوں...؟
	پمیشا کدی کدی وھدے من وتی مذہبی ئیں ھیالانی سرء چارءُ بچار کن آں گُڑا منء تور اِیت کہ منء چہ کُلّاں گیش مذہبی بُوگی اِنت پرچا کہ منء اگاں حدائی دست کُمک ءُ مدت مہ بوتیں گُڑا من مروچی اے دنیا ءِ تہء زندگ مہ بوتیناں...ءُ پہ مُدامی ھما سیاہ تہاریانی بہر بوتین آں...کہ اے سیاہ تہاریں چہ چاریں دمگاں منی زندء پتاتگ ات ءُ منء وتی ھونواریں دپءِ تہء لگاشان ایر برگ لوٹ اِت...بلے پدا ھم من زندگ بوت اوں...پدا ھم من زندءِ کاروانء گوں روان بوت اوں کہ ایشی تہء چہ منی جندءِ وسءُ طاقت ء گیش ھما طاقت ءُ ھما زور مان ات کہ آ منء چشکہ چاران ءُ گندان ات کہ من وتی زندءِ نہ لوٹوکیں تہاریانی تہء سرکپان یک سیاھیں چاتے ء  کپان ات کہ پدا من ء یک نادراھیں طاقت ءِ چشکہ چہ باسکاں منء گپت ءُ منء زندءِ ھمے سیاہ تہاریں چاتءِ تہاریءُ ساہ گروکیں چاگردء چہ رکینت ءُ یک نوکیں زندے دات ، ءُ چہ سیاہءُ لُنجیں شپانی تہاری ء دورکنان رُژنائی دات کہ من بائد اِنت کہ اے حداءِ دیمء وتی سرء جہل بکرتیں ءُ کدی بُرز مہ کُرتیں تانکہ حدا منء وت نہ پرماتگ ات کہ من وتی سرء بُرز بکن آں...!
	چیء کہ اے کسان ءُ گونڈیں زندءِ اذیت ، رنج ، دردءُ تکلیف انکس باز انت کہ مردم کدی کدی زندگ بُوگ نہ لوٹ اِیت، کہ زندگانی مردم ءِ کوپگاں یک بارءُ یک گرانی یے زانگ بیت کہ مردم ء وتی گنوکی ءِ مارشت زور اِیت ، وتء را کنگءِ واھگے دلء کئیت یا کہ مردم دومی ءِ سرء زیان کنگ لوٹ اِیت کہ یک رنجے ءُ یک دردے آئرا شپ ءُ روچ تکانسر ءُ بے چاڑ کنان بیت کہ ایشی درمان ایوک ء مردمء وتی مرک ءُ مرگ ءِ دروشم ءِ تہء نظر کئیت...
	ءُ منء چہ زندءِ چشیں اذیتاں گوستگ کہ من وھدے چہ وتی جندءِ ھستیءِ رگءُ روتگاں چہ دُوربوتگ یا کہ منء مارشت بوتگ کہ من چہ وتی وجود ءُ ھستی ءِ بُنی روتگاں سستگ اوں کہ منء یکوارے پدا وتی رگءُ روتگاں سربُوگی انت ءُ ایشاں زانگی ءُ سرپد بُوگی اِنت...!
	حداءِ باروء من مُدام یک سائنسیءُ سائنٹیفک صورتے ء چاراِتگ ات کہ اُدء حدا موجود نہ ات...بلے منی تہلیں زندءِ سرگوست منی چہ وتی ھستءُ وجود ء چہ دور بُوگ ، منی وتی بُنءُ بُنی بنداتاں سندگ ءُ تہل کپگ ءُ پدا وتء را چہ نوک سرء چست کنگ، زندءُ زندءِ ڈولء زانگءُ سرپد بُوگ چون ممکن بوت...؟ اگاں حدا مہ بوتیں گُڑا من چرے اذیتاں چون زندگءُ سلامت درکپت اوں...؟ من ھیال کنان بوت ءُ منء تور اِت کہ منی مذہبی ھیال آنکہ نزور ءُ کمزور ءُ باز سُست اِت انت کہ من وت مذہبی ئیں مردمے بُوگ ھم نہ لوٹ اِت،پرچا کہ مذہب ءِ روایتی دلیل منء کدی متاثر نہ کُرتگ ات ءُ نیکہ من یک سائنسی ءُ یک سائنٹیفک زدگیں حدائی شوھازء درکپتگ اِت اوں،...چشکہ منی وتی چپءُ چاگرد ء، شاہ نویس، کواس، زانتکار، نگدکار ءُ علم دوستیں مردماں چاران ءُ گندان ءُ آیانی ھبراں گوشداران ات، کہ چون آ زندءِ راستیاں وتی مذہب ءِ راستیاں یکجاہ ءُ ھور کنان وتی ھستءُ نزوریں دلیلاں دیمء آؤرت انت کہ آیانی سائنسی نظریہ چون آیانی مذہبی ئیں راستیاں گوں ھم تپاک اِت آں کہ اگاں مروچی ھرچنت کہ سائنسی نظریہ ءُ پکر کہ دنیا ءِ تہء ساڑی ءُ موجود اِت آں گُڑا یش آیانی وتی مذہبی عقیدگ ءِ تہء پیسرء موجود ءُ ساڑی اِت انت...!
	من ء چشیں دلیل ءُ ثابت ثبوتی کدی دوست نہ بوتگ، کہ کسے وتی مذہبی راستیاں وتی سائنسی ءُ سائنٹیفک نظریہ ء گوں یکجاہ کنان بچار اِیت، ثابت بکنائین اِیت، کہ آئی مذہبی راستی گوں دنیا ءِ ھمروچیگیں راستیاں چنکس نزینک اِنت..؟ گُڑا چشیں دلیل منی ارواح ء کدی دلجم نہ کن انت کہ کسے وتی مذہبی ئیں دلیلاں عقل ءِ تہء ثابت بہ کنت...! چی ء کہ منی وتی جند ءِ ذاتی سرگوست منء مُدام اے مارشت ء دیان بوتگ کہ اگاں منی اذیت کوشی ءُ سیاہ تہاریاں کس طاقت ءُ زورے اگاں دور کُرتگ ات ، گُڑا ایشی بُن ءُ بنیات منی عقل ءِ سرء ایر نہ ات...؟ یا کہ اگاں عقلءِ راھبندانی سرء ایر ات، گُڑا اے کُلی ئیں عقل ءِ تہء منی کم پہمی ، ناسرپدبُوگی، بے زانتی،ھم ھمے کُلی ئیں عقل ءِ بہرے ات، کہ ایش مذہبی راستیاں چہ سائنسی ئیں راستیاں جتا ھیال کنان ات...!
	منی نزد ء مئے دراھیں جبزگ ءُ جوش ، عقلءُ پہم ءُ مئے سرپدی دراہ یک مستریں ارواح ءُ عقلءِ بہرے انت، کہ اے زندگانی وت یک ’کُل‘ ے، یک سرجمیں راستی یے کہ ایشی تہء مئے عقل ءِ کمزوری اِنت کہ ما ایشی تہء ھرچیز ء جتا جتا خانگانی تہء بہرءُ بانگ کنان ءُ پدا وتی نزوریں عقلءِ دلیلانی تہء وتی دلیلاں دیان ثابت کنان بئیں کہ مئے مذہبی عقیدگ گیشتر سائنسی انت کہ مروچیگیں سائنس ءِ نظریہ چشکہ مئے مذہبی عقیدگاں ثابت کن انت..!
	اے ڈولیں دلیل دیوکیں مردم بلکنا نہ زان انت کہ مردم ءِ مذہبی راسیتانی بنیات عقل نہ اِنت بلکنامردمءِ ھما آزاتی ءِ مارشت ءِ پیداور اِنت کہ ایشی تہء مردم ءِ شعور پراہ ءُ کشادگ بُوان اے زندءِ راستیاں وتی دلءُ زِرد ءِ تہء زانت کہ اودء سائنس ءُ مذہب ءِ راستی ھردو یک پیم ء کارمرز بنت کہ چہ وتء جتا نہ انت...!
	منی اذیت کوشی، رنج، تکلیف، ڈکھ پمیشا دور بوت انت کہ من وتی آزاتی ءِ مارشتاں کارمرز کُرت...؟ یا کہ منء حدا چرے اذیت کوشیاں درکُرت؟ ....منء حدا درکُرت ، منی دل گوش اِیت..، بلے منی آزاتی ءِ مارشت، منی راستیء زانگ ءِ مارشت، حدا اِنت، راستی اِنت، کہ اگاں منء کس طاقتے ء بُرز کُرت ءُ یک نوکیں زندے دات گُڑا ایش حدا ات، کہ منء وتی جندءِ آزاتی ءُ راستی ءِ مارشت ءِ تہء نظر اھت..!
	پمیشا من تاں بازیں روچاں وتء را ملامت ءُ ھجالت کنان بوت اوں، کہ اگاں یک حدایے انکس مہربان ، رحمدل، ءُ رحمن ءُ رحیم اِنت کہ منء یک نوکیں زندگانی یے داتگ گُڑا من اے حداءِ دیمء وتی سرء پرچے جہل مہ کن آں...؟
	راستیں ھبر ایش اِنت کہ من ھما حداءِ دیمء ھجالت ءُ شرمندگ بُوگ نہ لوٹ اِیت کہ آ منء یک نوکیں زندے داتگ ات، ءُ منء گوں زندءِ رُژنائیاں دُچارءُ ھم دیم کُرتگ ات، کہ من آئی منّت وار اِت اوں ءُ من آئی دیمء وتی سرء جہل کنگ لوٹ اِت، بلے منء یک ھشکیں حدایے بکار نہ ات، کہ منء گوں وتی بُنی رگ ءُ روتگاں گوں دُچار بگیج اِیت؟ من اے راستی ء اے حدا ء وتی زندءِ یک المیں بہرے جوڑ کنگ لوٹ اِت..! بلے چون؟
	منی آزاتی ءِ مارگءُ مارشتاں دگہ ھچ چیزے منء’سائنٹیفک‘ نظر نہ اھت کہ اگاں سائنٹیفک بُوگ ءِ مکسد ایش ات کہ وتی مذہبی راستیاں گوں ھمروچیگیں نظریہ ءُ پکراں ھوار گیجگ..! گُڑا منی وتی ذاتءُ زانشت ، منی وتی نفسیات، منی وتی زردءُ دل چے ھما بُنیات ءُ بُن نہ ات کہ اودء راستی، حدا، ءُ نیکی دراہ موجود ءُ ساڑی اِت انت..؟ چیء کہ منی آزاتی ءِ ھیال ءُ مارشت چے حدائی نیمگء منء یک داتگیں سوگات ءُ ٹیکی یے نہ ات کہ من ایشرا کارمرز بہ کُرتیں ءُ وتی زندء چہ آئی ناپیلوی ء بُرز پیلو ءُ سرجم کنان بوتیں...چیء کہ ھما حدائی منّت وار بُوگ لوٹ اِیت کہ آ منی اذیت کوشی، رنج ، مرگءِ مارشتانی تہء زندگ بُوگ ءِ سکین ء دیان بوت...ءُ من گُڈّسرء برے آسرء رست اوں کہ من وتی حدائی چمانی تہء تاں ھما وھداں پاک ، صاف ءُ نیک نہ باں تانکہ من وتی آزاتی ء کارمرزنہ کُرتگ ات، کہ ایوک ء منی آزاتی ءِ مارشت منء تاں حدا سرکُرت نیکہ منی سائنسی ءُ سائنٹیفک نظریہ..!
	سائنس ءُ مذہب ءِ روایتی بحث پمّن معنایے نہ داشت، چیء کہ من اے بحثانی تہء ایوک ء وتی عقل ء دلجم کنگ لوٹ اِت، وھدیکہ منء زندگوازینگی ات....ءُ زندعقل ءُ جبزگ ءُ دلءِ لہڑگانی ھوارسواری ء چہ پیداک ات،ءُ اے ھردُکانی پیداور کنگءُ پیشدارگ ایوکء کردارءُ مردمءِ کردءِ تہء دیمء اھت کہ زندگانی سائنس ءُ مذہب ءِ بحثے نہ ات، بلکناایش زندگوازینگ ءِ نام ات...ءُ اے زند گوازینگ ایوک ء مردمء وتی آزاتیءِ تہء دست گیر بُوت کُرت، کہ ادء راستیءُ حدا ء چہ مردم وتء را نزینک تر ھیال کنان بوت...!
	چیء کہ حداءُ راستی ء مردم ایوک ء وتی عمل ءِ تہء زانت کہ بگیر چہ عملء وتی عقل ءِ تہء حدا دور آزمانء نندوک گندگ بیت، بلے وتی آزاتی ء کارمرز کنگء پد مردم ء نہ زاناں پرچے یک مارشتے بیت کہ آ چہ حدا، چہ راستی ء نزینک اِنت..!
	پمیشا من وتی اذیت کوشی ، تُرس ، سرام ءُ بیم، ناسرپدیءُ نابزانتیانی سرء ھجالت ءُ ملامت ، حداءُ راستی ءِ منّت وار بُوگ لوٹ اِت کہ آ منء نوکیں زندے داتگ ات، کہ من نہ زانتاں کہ من چون ھما راستی ءُ ھما حداءِ منّت وار بباں کہ آ پمّن اینکس رحم کُرتگ ات...! ءُ من ایش ھم زانتاں کہ منی دستء چہ بوؤکیں کار پدی نہ بوت انت، منی گناہ، ثواب، ءُ صدقہ ءِ دراھیں ادراک چہ منی آزاتی ءِ مارشتء مٹّ بوت انت ءُ دمانی تہء من ھیال کُرت کہ زندءِ لیکہ چہ بُنء تاں بُرز ءُ بالا روگ اِنت، منی کُرتگیں کار نوں پدی نہ بنت، بلے منی آزاتی ءِ مارشت منء دیمء بارت کہ اُدء راستی ءُ حداء گوں یکجاہ بُوگء رند، من وتی شعورءِ یک کشادگیں پڑء درکپ آں کہ ادء منء بلکنا ھچ ھجالتی ءُ ملامتی ء ِ مارشتے مہ بیت..! ءُ من چہ وتی نزوریں جارواں بُرز یک مستریں ھالے ء پُتراں.! ءُ زندءِ جُہد ھمیش اِنت، وتی آزاتی ءِ مارشت ھمیش اِنت نیکہ اے دنیا تراءُ من ء ھچ نہ گوش اِیت کہ ایشی معنا چے اِنت..؟ ایشی معنا مردمءِ آزاتی ءِ مارشتءِ تہء اِنت، ءُ آزاتی راستیءُ حداءِ زانتءِ یک راہ ءُ یک کشکے کہ بگیر اچ ایشی حدا ءُ راستی ء زانگ ءِ دگہ ھچ توجیل ءُ ھچ دلیلے نیست کہ اگاں مردم وتی دلء وتی ھیالانی تہء وش بہ کنت گُڑا آ مُدام مذہب ءُ سائنس ءِ سرء بحث کنت، یا کہ روایتی مذہب ءِ راستیاں یک سائنسی نظریہءِ تہء بیان کنت، تانکہ وتی دلء دلجم بہ کنت کہ آئی مذہب ءِ راستی سائنسی ءُ سائنٹیفک اِنت! من ھر صورتء حدائی منّت وار بُوگ لوٹ اِت، آنکہ من مذہبی ئیں مردمے نہ اِت اوں، چیء کہ من وتی چمانی تہء جہل کپگ نہ لوٹ اِت، کہ من وتی چمانی تہء باز جہل کپتگ ات...ءُ من وتی آزاتی ءِ مارشت ءِ تہء حداء زانگ لوٹ اِت، من چہ حداء دور بُوگ نہ لوٹ اِت ، بلے من ھشکیں حدا ءِ ھیالاں وتء را دور داشت...چیء کہ منی وتی جندءِ آزاتی ءِ مارشت منی تہء حداءِ یک زندگیں ءُ یک متحرکیں ھیالے مان کُرتگ ات،ءُ من وتی گوستگیں روچانی اذیت کوشیاں، حداءِ ھمے زندگیں ھیال ءِ تہء شموشگ لوٹ اِت، کہ منء درجگ درجگ دیمء روگی ات..!
	من وتی نان ءُ آپءِ گپّاں جنان یکوارے پدا وتی ھستءُ وجود ءِ رگءُ روتگانی سرء اھت کہ منء گوں تو اے بیان کنگی ات کہ چون من وتی لاپ ءُ نان ءِ ھاترء سرکاری نوکری ءِ تہء اھت ءُ بیوروکریسی ءِ بہرے جوڑ بوت اوں...؟ ءُ گوں بیوروکریسی ء ھوار کپگء پد چُشکہ من وتی بُنی رگءُ روتگاں چہ سست...!
	نہ زاناں من ء پرچے اے مارشت بوت کہ من چہ وتی رگءُ روتگاں چہ سستگ ...؟ چے گواچنی مردم ء رگءُ روتگ ھست..کہ آ گوں یک چیزے ء بندوک اِنت کہ کدی کدی اے رگءُ روتگ سرجم ءُ برجاہ انت ءُ کدی کدی اے سند انت ءُ جتا بنت..؟ چے راستی وتی ھستءُ وجود ء گوں مردمء بندوک اِنت..؟ آئی بندگ ءِ جاور چے پیم ء اِنت..؟
	من اے جُستانی سرء باز پکر جتگ ءُ وتی دلءِ توکانی تہء ایشاں ھزاروار مارشت کُرتگ ءُ ھزاروار من پرے پکراں بے واب بوتگ....بلے پدا من ھیال کُرتگ کہ من وتی نہ لوٹگ ء ابید اچ اے جُستاں وتء را دور کُرت نہ کُرت، پرچا کہ منی وتی جندءِ آپ ءُ گِل ھمے ڈولءُ بوتگ ات، کہ من چشکہ لاشعوری صورتء گوں وتی وجود ءِ رگءُ روتگاں یکجاہ بُوگ لوٹ اِت، ءُ یک وشّ ءُ وشّال ءُ ایمنیں زندے گوازینگ لوٹ اِت..!
	بلے اِے زندءِ ھر گام ءُ ھر ساعت ء من گوں وتی سیاھگ ء گوں دیم پہ دیم بوت اوں ءُ وتی جناسء چاران بوت اوں چشکہ من آدینک ءِ تہء وتی شکلء چاران ءُ گندان کس دگرے ء چاران بوت اوں...چشکہ منی دیمء دگہ کسے اوشتوک چاران ات کہ ایش من نہ اِت اوں...اگاں ایش’من‘ اِت اوں، گُڑا ایش کے ات، کہ منی دیمء اوشتاتگ ات...؟
	من زانگ لوٹ اِت، کہ من کئے آں..؟
	من وتی رگءُ روتگاں زانگ لوٹ اِت، بلے بیورکریسی ءِ تہء منء ایدگہ پرمایگ ء اِت انت، کہ منء چے کنگی اِنت، منء ھما کنگی ات، ھما کہ سرکاریءِ ’پالیسی‘ ات،ءُ من ء  چرے کورءُ زُبنیں پالیسی ء یک گامے ھم انگر آنگر روگی نہ ات.. چیء کہ منی وتی یک کسانیں ردے منء ’پرسونانان گریٹا‘ یے جوڑ کنگء پہ بس ات..!
	بزاں من یک راھبندے ءِ تہء بندوک اِت اوں، کہ ایدگر پمّن راھبند شوھاز کنان منء گوشان اِت انت، کہ منء کُجام راہ ء کُجام کشکءِ سرء روگی اِنت..؟
	یک پُر رنجیں مسافری یے ات، یک پُرڈکھیں مزلے ات کہ منء ایشی راھبنداں روگی ات، پرچا کہ من ء زندگ بُوگی ات، وتی لاپ ولینگی ات ءُ کسےءِ احتاج ءُ محتاج بُوگی نہ ات، چیء کہ من اگاں وتی لاپ ولینگء پہ ایدگرانی محتاج بوتیں گُڑا من وتی آزاتی ءِ مارشتاں چون زانت..؟ گُڑا من راستیء چون زانت..؟ءُ گُڑا من حداء چون زانت..؟ کہ وتی وجود ءِ رگءُ روتگاں پہ زانگء پہ منء وتی لاپ ءُ نان ءِ ھیال ھم کنگی ات...!
	ءُ من بیوروکریسی ءِ یک بہرے جوڑ بوتگ اِت اوںءُ منی سرگوست ایشی تہء چہ بندات ءُ چہ رنج ءُ چہ ڈکھاں پُرّ اِت انت، کہ من ایشرا ھم نہ کُرت، ءُ ایشی تہء بُوگ ھم نہ لوٹ اِت...!
	بیوروکریسی ءِ چہ کُلّاں مزنیں وشّیں ھبر پمن ایش بوت کہ من ڈنّی دنیا ء گوں واکب بوت اوں، من اے ملک ءُ دیارءِ سیاسی، اقتصادی، انتظامی، رواجی ءُ دودربیدگی زندء چہ واکب بوت اوں، ءُ من راج ءُ چاگرد ءِ مسترءُ مزنیں، مردماں چہ نزینک بوت اوں ءُ آیانی خوبوء زانت، آیانی حکماں منّ اِتءُ آیانی پیم ء زند گوازینگ نہ لوٹ اِت، بلے آیانی اثر منی زندءِ سرء الّم کپت انت، کہ منء وتی جندءِ شخصیت ءِ تضاد ءُ جنجالانی مارشت بوت، کہ من اے دنیا ءِ تہء پرچے ء پیداک بوتگ اِت اوں...؟ ءُ نوں من چے کنگء ات اوں..؟
	ءُ مُدام منی دلء اے ھیال آیان بوت کہ منء اے دنیاءِ تہء وتی پیمء زند گوازینگی ات، بلے من وتی پیمء زندگ گوازینگی ات...
	ملامتی بیوروکریسی ءِ نہ ات، ملامتی منی وتی جندئیگ ات، کہ من بیورو کریسی ءِ تہء ھوارکپتگ اِت اوں...ءُ من بیوروکریسی ءِ تہء پمیشا ھوار کپتگ اوں کہ منء وتی سرء یک باور ءُ یک اعتبارے ات کہ من اے چکاسءِ تہء باج برآں..!
	ءُ من ایشی پرشتگیں ،جتاجتائیں راھبندانی سرء تاں باز روچاں پہر بندان بوت اوں چشکہ من یک مزنیں غزھے کُرتگ ات، بلے کرارکرار منء مارشت بُوان بوت کہ اِدء منء سہڑینوکیں مردم کم اِت انت چیء کہ ادء ھرکس وتء را دیمء برگ لوٹ اِیت، وتء را سہاڑائین اِیت، ءُ وتء را دیمء آرگ لوٹ اِیت ءُ دومی ءِ مڑھ ءِ سرء چہ گوزگ لوٹ اِیت.!
	ءُ ملامتی منی ات، کہ منء منی لاشعوری جاور ایشی تہء کُلّی صورتء ھوار کپگء چہ ڈران بوت انت، کہ وتی دراھیں واھگءُ اُمیتاں ابید بیوروکریسی منء نہ جاگہ نہ دات کہ ایشی تہء بلکنا منی وتی جندءِ وتء را دور داتگ ات کہ شعوری صورتء من ایشی بہرے بُوگ لوٹ اِت۔ بلے منی لاشعور ءِ تہء وتی جندءِ آزاتی، راستی ءُ حداء زانگ ءِ یک تھریشاسے ، یک گبیں ھیالے، یک اومانے ات کہ من اے تھریشاس ء اے گبّ ءُ تھاموریں ھیال ء وت شعوری صورتء وت نہ زانت، سرپد نہ بوت، بلے منی دلءُ منی ’سیاھگ‘ یا کہ منی ’ڈیمن‘ منء گوشان ات، کہ چشکہ من اے باگ ءِ درچکے نہ اِت اوں، کہ من ء دگہ جاھے روگی ات...
من اے نہ گوش آں کہ منی تہء دگہ لائکی ءُ یا کہ چشیں حاصیں گشادے ات کہ منء دگہ آپ ءُ گلے ءِ تہء رُدگی ات...! بلے من نہ زان آں، چہ وتی جندءِ کسانی ءُ گونڈی ءِ مارشتاں چشکہ زانتاں کہ من ء وتی بہت ءُ تالہ ءِ لیب ء دگہ ھندے کنگی ات..!
	چیء کہ بیوروکریسی ءِ تہء وتء را سرجم ء دارگ پمّن باز مشکل ءُ باز گران ات، کہ گام گام ء منی وتی انا ٹپّی ءُ حون چرّ بوان ات، کہ من وتء را اچ ایشی ھر چنت کہ نزینک آرگ لوٹ اِت، گڑا ھمنکس گیش من اچ ایشی وتء را دور ھیال کنان بوت ءُ ھمنکس گیش ایش منء آپ ءِ سربرء ایریں پلارانی صورت ء دور کنزان بوت ءُ من نہ زانت اوں کہ منی گُڈّی ئیں منزل کُجا اِنت..؟
	بلے بیوروکریسی منء لہتے مادی ئیں آسودگی ءُ آرام ھم دات ءُ یک ایمنی یے دات کہ من اچ ایشی دور بُوگ ء ابید اچ ایشی نزینک اِت اوں...!
	منی ءُ بیوروکریسیءِ نزینکی ءُ سیادی چشکہ یک اپوکی ئیں ھمسیادی ءُ نزینکی یے ات کہ ھما کستءُ کینگ ، ھما دمانی مہر ءُ دوستی ء ھما دمانی جتائی بدواھی ءُ پچار..!
	ھر گام ءُ ھر ساعت ء من ایشی بہرے جوڑ بُوگ لوٹ اِت، ءُ ھر ساعت ءُ ھر گام ء من اچ ایشی جتا بوگ لوٹ اِت، ءُ اے چیز منء چہ وتء چہ وتی رگءُ روتگاں جتا کُرت یا کہ من اچ ایشی جتا بوان بوت اوں ءُ گُڈّ سرء من ایشی تہء وتء را چٹ بیگانگ ءُ بدریں مردمے ھیال کنان بوت اوں، چشکہ منی ءُ بیوروکریسی ءِ نیامء کدی ٹہہ نہ بیت!
	بلے من کدی اچ ایشی تہء دراءُ تچکیں وتی یاگی گریءُ بگاوتے پیش نہ داشتءُ ایشی ھر حکمء منّ اِت...آنکہ من ایشی بازیں حکماں نہ منّ اِت، چیء کہ من ’راست‘ بُوگ، لوٹ اِت، وھدیکہ ایش وت چوٹ ءُ ات....
	ایشی چوٹی ءُ ایشی سیاسی راھبندانی عکس ات کہ وھدے یک ملکے تاں سالانی سال راست مہ بیت ءُ یک سیاسی ئیں گورنر ءِ تہء بہ بیت ءُ وتی جاہ ءُ مہ زانت، گُڑا آئی بیوروکریسی ھم ھرکس زانت کہ چے پیمء بیت...؟
	وھدے من بیوروکریسی ءِ تہء ھوار کپت تو ایش بیوروکریسی ءِ بہارگہ ءِ گُڈّی ئیں روچ اِت انت کہ آئی سبزیں درچکءِ پنّ چشکہ زرد بُوان اِت انت کہ ملک پرشتگ ات، پوجی حکمران ایشی تہت ءِ سرء نندوک اِت انت ءُ یک نوکیں سیاسی چستءُ ایرے بنا بوتگ ات.. بلے تنے وھدی قبیلہ داری، جاگیرداری، ءُ سرمایہ داری ءِ یک ھوارسواریں راھبندے گون مذہب پرستی ءِ مارشتاں برجاہ ءُ سلامت ات کہ ایشی تہء حاصیں بدل سدلے نہ اھتگ ات، بلے مہلوک ءِ لاشعوری جاورانی تہء یک توپانے پاد اھتگ ات، کہ آ وتی آزاتی ء کارمرز کنگ لوٹ اِت، بلے مردم ءُ ھر ساعت آ ایشرا وتی کوھنگیں مذہبی قدامت پرستی ءُ رجعتی ڈولے ء پدّر کنان بوت ءُ ھمنکس گیش ایشی تہء ’بدی‘ ءِ قوت زورآور بُوان بوت انت، ءُ ’نیکی‘ ءِ قوت نزورتر ءُ کمزور بُوان بوت انت...
	بیوروکریسی تنے وھدی طاقت ورات ءُ مہلوک تنے وھدی نزور اِت انت، بلے بیوروکریسی گچین کُرتگیں سیاسی ئیں ٹولیانی ’چلم زیر‘ جوڑ بوتگ ات، ءُ وتی نوں وتی جندءِ ’تخلیقی قوتاں‘ زبہر بُوان بوت انت، کہ ایش نوں اے وتی جندءِ زند ءُ ایدگر محتاج ات، کہ بگیر چہ سایسی پارٹیانی پشتی وانی ء آ دیمء شُت نہ کُرت...!
	ءُ سیاسی باسکانی احتاجی ءُ محتاجی ءُ دست کمکی منء کدی دوست نہ اھتگ ات ءُ من وتء را دور داشت ، بلے پدا ھم من اے سیاسی ئیں قوتانی اثر ء چہ وتء را ھیال نہ کُرت کہ آیانی گوشگءِ سرء وھدے من بُرز ءُ بالائیں عہدگاں نشت تو رندء منء ایشانی سزاوار کنگ بوت کہ دومی سیاسی قوت وھدے دیمء اھت انت ءُ کوھنگیں سیاسی قوت کمزور بوت انت تو من ء بدل کنگ بوت ءُ گوستگیں دورانی سیاسی باسکانی پالیسی ءُ راھبنداں چگل دیگ بوت ءُ آیانی ءُ الزام منی سرء ھم اھت ءُ منء ھم چگل دیگ بوت ءُ من وتی نزوری ءُ بے وسی ءِ سرء ایوک ء گوں وت گریت ءُ ارمان ءُ افسوس کُرت کہ اے آریپیں راھبندانی تہء منی وتی جندءِ حیثیتءُ درجگ ھچ چیزے نہ ات..!
	ءُ من وتی جندءِ یک اُمیتے منء اے بُرزی ءُ جہلیانی تہء اگاں زندگ داشت تو آ ایش ات کہ من وتء را اے ’بدی‘ ءِ تہء ذاتی صورت ء دور نہ دات، یعنے من ایشی کرپشن ءِ بہر نہ بوت ءُ من مُدام ’میرٹ‘ انصاف ءِ راہ ءُ کشک ء برگ لوٹ اِت، کہ ھر چنت کہ منی وش ءُ واک ات... پمیشا کہ من ء وتی آزاتیءِ مارشت تنے حدّء ھست ات، کہ اگاں من وتی جندءِ گرذ ءِ ھاترء ایشی تہء بُڈ شُت گُڑا بلکنا من وتء را اچ ایشی کدی در کُرت مہ کنات...!
	آنکہ منی ایشی جوانی ءُ ھرابیءُ نیکی ءُ بدیانی بہرے ات اوں بلے من یک چیزے ھم پہ وت زرتءُ کنگ نہ لوٹ اِت، پرچا کہ اے ڈولء من گیشتر بزّگ ءُ بے وس بوت اوں... بلے پدا ھم من وتی جندءِ دلءُ ’انا‘ ء باز سکّ باز ٹپّی کُرت چیء کہ من وتی جہلانکیں نا اُمیتیانی تہء وتی جندءِ ذاتء چہ سستگ ءُ جتا بوتگ ات، کہ پمن اے ڈنّی تیلانکانی تہء وتی جندءِ توازن ء برجاہ دارگ ھم مشکل ءُ گران کپتگ ات..کہ اے ٹپّی ءُ ھون چُرّی ءُ اذیت کوشی ءُ وتی ذات ء وت نُکسان دیگ ءِ لاشعوری واھگ منء وتی جندءِ ذات ءِ راڈ راڈ ءُ جتا بُوگ ءِ مارشت ء دیان اِت انت کہ من یک جاورے ء وت نہ زانت کہ من چے کنگء اوں...؟ءُ پرچے کنگء اوں...؟ منی دراھیں حرکت یک بے راھی ءِ دیم ھونی بوتگ ات ءُ من اچ اے سیاھیں ، چو لُنجیں شپ ء تہاریں جاوراں درکپگ لوٹ اِت... بلے نہ زانت کہ چون...؟
	بیوروکریسی ءِ ملامتیاں گیش منی وتی زندءِ ادراک ءُ عمل ءُ حرکتانی تہء یک بے راھی ءُ بے کشکی یے پاداھتگ ات کہ من ء پہ وتی دیم بران ات، ءُ من نہ زانت کہ من کُجا روگء اوں..؟
	بلکنا کسورءُ ملامتی بیوروکریسی ءِ نہ ات کہ منی وتی جندءِ بازیں کمزوری، ترس، وسوسگ ءُ بے راھی گوں من چہ بندات ء گون اِت انت، کہ نوں اے آریپیں سرگوستانی تہء من بلکناوتء را ایشانی نیام ء کم گشاد ءُ کم لائک ھیال کنان اِت اوں، کہ پمّن چشکہ مشکل ءُ گران بوتگ ات کہ من وتء را راجءُ چاگرد ءِ لوٹ ءُ واھگاں یکجاہ بہ کُرتیں کہ منی تہء یک پیدائشی وڑ ءُ تابے ات کہ اے وڑ ءُ تاب منء پہ راست بُوگء نہ ات...آنکہ من راست بُوگ لوٹ اِت..!
	بیوروکریسی ءِ تہء بُوگء پد من زندء چہ نزینک ء دیست، وتء را چہ نزینکء دیست ءُ وتی رگءُ روتگانی گیشتر مارشت منء بوت کہ من اوّلی وار زانت کہ من یک سسٹمے ءِ تہء چٹ بزگ ءُ لاچار اِت اوں، پرچا کہ سسٹم ءِ بازیں چیزانی باورء من سوگہ اِت اوں کہ ایشی بنیات انصاف ءِ سرء ایر نہ ات، ءُ ایش جاگیردار، مذہب پرست ءُ وت گرذیں سیاسی باسکانی واھگ ءُ اُمیتاں ایر بستگ اِت انت، ءُ ایش بیوروکریسی ء پہ وتی وت گرذی ء یک راہ ءُ کشکے ھیال کنان اِت انت، ءُ ایش بیوروکریسی ءِ بیوروکریٹاں پر وت چو ’چیزاں‘ کارمرز کنگ لوٹ اِت، کہ کسے اگاں ’چیزے‘بُوگ لوٹ اِت، گُڑا آ کارمرز بوت کہ رندء آئرا چگل دیگ بوت...
	ءُ منء وتی ’چیزے‘ بُوگء چہ تُرس اھت ءُ منء وتی ’چگل‘ دیگ ءِ مارشت سک تور اِت، پرچا کہ من یک ذی نفس ءُ ذی روحے بیگ لوٹ اِت کہ آئی تہء یک ارواحے ات، ءُ آئی رگ ءُ روتگ دگہ جاھے ء سک اِت انت...نہ زاناں کُجا..؟
	بیوروکریسی ءِ تہء آنکہ ایشی رگءُ روتگ نہ اِت انت، ءُ ایش بوت نہ کُرت انت، پرچا کہ بیوروکریسی ءِ جُست ایش نہ اِت انت کہ تئی رگءُ روتگ کُجا سکّ اِت انت، بلکنا بیوروکریسی ءِ لوٹ ھمیش اِت انت کہ تو سسٹم ءِ تہء چنکس لائک ءُ گشادکار ات ئے...؟
	من نیکہ پہ وتء نیکہ بیوروکریسی ءِ تہء سرجم ات اوں...من ھچ نہ اِ ت اوں...ءُ من وتی انا ءُ ذاتء مپتء ھون چُرّ ءُ ٹپّی کنان ات اوں ءُ منء ایشی مزدء دیگی ات..!
	نوں کہ من وتی بیوروکریسی ءِ مسافری ءِ گُڈّی ئیں روچاں آیگ ء اوں گُڑا پُشت ء چارآں منء ھیال کئیت کہ من وتی زندءِ مسافری چنکس رنجءُ ڈکھانی تہء بنا کُرتگ ات..؟ ءُ مروچی وتی کسّہاں گوں تو کنان من لوٹ آں کہ تو وتی زندء اچ من گیشتر شرتر بہ گوازین.!
		منی ھیال ء مروچی تاں ھمنکس.... ءُ دگہ موھےء...دگہ وھدے ء، زندءِ یک دگہ ھالے!..
			
									تئی پِسّ
٭٭٭














(8)
		شال
	 15مارچ 2000؁
						منی بچّ
					گل ءُ شادان بات ئے دائمء.!
	گوستگیں چِٹّی ءِ تہء من تئی مجگء گوں وتی فلسفہ ءُ پکرانی تہء وارت ءُ زان آں کہ ترا دردی کُرت ، پرچا کہ تئی عمر ایش نہ اِنت کہ من گوں تو انکس گرانبار ءُ ترندیں ھیالاں بیان بکن آں...بلے من زان آں کہ اے ترند ءُ گرانباریں ھیال آنکہ ترا دوست نہ بنت بلے منی ھیال ء مردم وتی ھیالاں پدّر کنگء ھیل بکنت ءُ بزانت کہ اے ھیال آنکہ گرانبار انت بلے پہ زند گوازینگء چشکہ ایشانی گزر ءُ لوٹ ھم مردمء بیت ءُ دائم ء بیت کہ بگیر چہ پکر ءُ ھیالاں زند یک بے تھام ءُ ھشکیں سرگوستے کہ ایوک ء ایشر ھیال ءُ پکر شرکنان بنت یا کہ زندء ڈولدار کن انت ءُ آئرا سمبہین انت کہ بگیر چہ پکر ءُ ذکر ء زند وش نہ بیت..ءُ چشکہ گوش انت کہ بے پکریں زند زندے نہ اِنت...! بلے پکر زندءِ دوزہ ھم بوت کنت کہ بے پکری جنّت زانگ بیت! بلے اے دنیا ءِ تہء پکر ھست کہ اگاں چہ بندات ء مہ بوتیں گُڑا شرتربوت کہ مردم پکر نہ جتءُ آرام ءِ سرء وپت!...
	بلے ھر مردم ءِ پکر ءِ وڑ ءُ ڈول جتا انت ، کسے باز پکر کنت ءُ کسے باز کم.! ءُ مہلوک پکر ءُ چرت ء ھوار کنت آنکہ ایش دو جتائیں چیز انت، چرتءِ مردم وتء را جہل گوند اِیتءُ وتی ویل ءُ جنجالء چہ وتی پکراں جتا درجگے دنت ءُ پدا آیانی سرء پکر جنان بیت کہ مردم گم ءُ ڈکھ ءُ رنج ءِ تہء وتی پکرانی پیدا کُرتگیں پکراں چہ وتی ذات ء یک جتائیں درجگ ءُ حیثیتے دنت ءُ مردم نہ زانت کہ آئی پریشانی، مونجائی وت آئی پکرانی بہرے کہ آئی پکر وت اے جنجال ء پادکُرتگ کہ اگاں مردم پکر بہ جنت ءُ بزانت کہ چُرت ءُ مونجائی ءِ تہء مردم ءِ پکر پکری دنیا ء بہرءُ بانگ کنت کہ مردم وت عدالت، وت استغاثہ ءُ وت مثتغیث جوڑ بیت یعنے وت دعوئی ءُ دعوہ گر، ءُ وت عدالت ءُ وت ملزم بیت...!
	ءُ من مُدام چشیں پکری گلامی ء چہ درآیگ لوٹ آں ءُ من پکرانی ھما پڑءُ میدان ءِ تہء پُترگ لوٹ آں کہ اُودء من وت پکرے جوڑ بہ باں..! یعنے منی پکر وت منی جندءِ تہء پاد کاینت ، من وت وتی زندءِ اڑ ءُ جنجالاں وتی جندءِ پکر ءُ ھیالانی تہء یک دگہ آزاتیں درجگے دیاں ءُ پدا من اچ ایشاں حرذ ءُ سرام کنان یا کہ ایشانی تاب ءُ گرہن ءِ تہء گانڈ باں چشکہ من چہ وتی پکرءِ سبب ء من یک دگہ آزاتیں جناس ءُ جونے زندگ کنان وتی دیمء اوشتارین آں ءُ پدا من وتی زندء چرتءُ پکرانی تہء گوازیناں کہ چون وتی پکرانی دستی ء وتی پیدا کُرتگیں اے اڑ ءُ جنجالء دور بکن آں...!
	ءُ اے اڑ ءُ جنجال دور نہ بنت تانکہ من چہ وتی جندءِ پکرانی بہر ءُ بانگ ء چہ دست ھلاسی نہ گپتگ...! یعنے منی چرت منء وتی جندءِ ذات ءِ تہء بہر کنان گندگ ءُ زانگ بنت وھدیکہ منی ذات ءُ وجود چرے بہرءُ بانکاں بُرزتر یک چیزے کہ منی پکر منی ھستی ءِ المیں ءُ سرجمیں زند نہ انت بلکنا منی زندءِ یک بہرے ، آنکہ ایش یک مزنیں بہرے، بلے ایش منی زندءِ کُلی ءُ سرجمیں بہر نہ اِنت کہ منی زند چہ منی پگرء ھم بُرز ءُ بالا اِنت...! ءُ من زندءِ ھمے بالا ءُ بُرزیں سیم سراں ھما وھدء رس آں وھدے من پکرءِ جوڑ کُرتگیں بہر ءُ بانک ءِ تہء وتء را ھوار مہ کن آں...! یعنے وھدے من وتی پکر ءِ اڑ ءُ جنجالاں چہ وتی پکراں جتا نہ زان آں چشکہ وتی چرتانی تہء ما وتی ذات ءِ جنجال ءُ دلدوھریاں یک جتائیں درجگے دیاں چشکہ ایش چہ مئے پگر ء آزات بباں...! وھدیکہ ایش مئے وتی جوڑ کُرتگیں پکر انت، کہ وتی چرتانی تہء ما ایشاں یک آزاتیں درجگے داتگ ءُ وتء را بہرءُ بانگ کُرت گءُ وتی پکرءُ وتی جندءِ دژمن جوڑ کُرتگ کہ اگاں ما چہ وتی پکراں بُرز بگوزایں گُڑاما بلکنا بزانیں کہ مئے وتی اڑ ءُ جنجالانی تہء ما اے ھبرء شموش آں کہ اے پکر ءُ چرتءِ تہء ما وتی جندءِ ادراک ء چہ وتی پکرءِ جوڑ کُرتگیں ادراک ءُ زانت ءُ زانشت جتا ھیال کنا ن باں وھدیکہ پکرءِ تہء یعنے سرجمیں پکرءِ تہء مئے چیزانی ادراک اصل ء مئے وتی جند ءِ پکرءُ ذات ءُ ھستی ءِ ادراک اِنت کہ چیزانی ادراک چہ مئے ادراک ء جتا نہ اِنت چشکہ چرت ءِ تہء ما وتی جند ءِ اڑ ءُ جنجال ءُ مشکلاتاں چہ وتی چرت ءِ سبب ء یک جتائیں درجگے داتگ کہ ما ھر چنکس کہ وتی پکرانی بہرءُ بانک ءِ تہء گانڈ ءِ ھورکپاں ھمنکس گیش ما چہ وتء دورباں ءُ ھمنکس گیش ما وتی ردیں ادراک ءِ جنجال ءِ تہء مین روآں ءُ چہ وتء دورباں...چیء کہ ما وتی پکرءِ تہء وتی ادراک ءِ جتا ءُ آزاتیں بہر جوڑ کرتگ کہ نوں ایش مارا وتی کئیز ءِ بندی کُرتگ کہ ما اچ اے گانڈ ء درکپت نہ کن ایں تانکہ ما مہ زان ایں کہ ما را وتی ادراک ءِ تہء چیزانی ادراک ء ھما پیم ء کنگی اِنت پمیشکا ایش مئے وتی جند ءِ ادراک ءِ بہر انت کہ اچ ایشی جتا نہ انت...! یعنے من ، منی اڑ ءُ جنجالءُ منی مشکل ءُ گرانی چہ منی جندءِ ذاتء جتا نہ انت بلکنا منی وتی ادراک ءِ بہر انت ءُ سرجمیں بہر انت ءُ منی وتی جندءِ ادراک انت کہ نوں من وتی چرتانی تہء ایشاں یک جتائیں درجگے داتگ ءُ پہ وت بُرز ءُ بالائیں کوہ جوڑ کُرتگ...!
	ءُ وھدے ما چہ وتی پکراں بُرز بئیں گُڑا مارا چہ پکرانی حدّ ءُ اویل ءُ سیم سراں چہ بُرز درکپگی بیت ....ھموداں کہ ادء مئے ادراک ءُ مئے پکرمارا بہرءُ بانگ مہ کن انت..بلکنا ما چہ وتی پرشتگیں ذاتءِ ھیالاں بُرز یک دگہ پڑے ءِ تہء پُتران کہ اُدء مارا ھچ پکرے مہ پروش اِیت ءُ بہرءُ بانگ مہ کنت...!
	پمیشا مارا ھر پکر ء آزات کنگی اِنت تانکہ آ بئیت ءُ چہ مئے سرء بگوزاِیت ... مارا ایوک ء چارگی اِنت کہ گوں ما چے بُوگ ء اِنت...؟
ءُ وھدے مردم وتی پکراں یلہ دنت تو آئی دراھیں بدی ، گناہ، سیاہ تہاری، آئی پکرانی سرء اُرش کن انت ءُ مردم ایشاں کدی یات کنگ نہ لوٹ اِیت پرچا کہ ھر بدی یک درد ءُ یک تکلیفءِ تہء کئیت ءُ مردم گام گام ء وتء را ملامت ءُ ھجالت کنان بیت ءُ وتی آدینک ءِ تہء وتی دروشم ء بدگاڑ ءُ پراگندگ گند اِیت کہ باز مردم چہ وتی سیاہ کاریانی سبب ء وتی جندءِ جناس ء چہ تُرس انت ءُ آیانی وتی گنوکی ءُ بے ساری ءِ گمان بیت کہ اگاں اے ھیال دارگ مہ بنت گُڑ اچش مہ بیت کہ آئی دراھیں لاشعورآئی شعور ءِ پڑء پلٹ کنان آئی ء گوں سیاہ تہاری ءُ گنوکیاں دوچار بہ کنت...!
	بلے چہ پکر ء بُرز ءُ بالا بُوگ ءِ ھاتر ء ما را ایوک ء وتی چمّاں نزّ کنگی کپ اِیت ءُ وتی پکرانی تہء وتء بہرءُ بانگ کنگی نہ بیت یعنے گوں پکراں وتء را بندگی ءُ یکجاہ کنگی نہ اِنت ، یعنے نہ وتء را ملامت کنگی اِنت ءُ نیکہ ھجالت، بلکنا وتی پکرانی مشاھدگ کنگی اِنت آیاں چارگی ءُ زانگی اِنت ، کہ آ کاینت ءُ رو انت ءُ ما وھدے جذباتی صورتء وتء را ایشانی ھمرہ کن ایں گُڑا ما وتی ھمے دلپدردیں پکراں گوں ھمسیادی ءُ نزینکی یے شوھاز کنانءُ اے سنگتی ءُ دوستی ءُ ھمسیادی مارا چہ وتی پکرانی تنکیں دیوالاں بُرزنئیل اِیت کہ مئے ادراک مئے ملامتی ءُ مئے ھجالتی ءُ مئے شرمندگیانی یک جتا ءُ آزاتیں ادراکے مئے دیمء کار انت آنکہ ایش وت چہ مئے ادراک ء ڈنّ موجود ءُ ساڑی نہ اِنت بلکنا مئے وتی ادراک ءِ پیدا کُرتگیں چیز انت کہ ما چہ وتی چرتانی سبب ء ایشاں یک دگہ جتا ءُ آزاتیں درجگے داتگ...!
	گنوکی ءِ تہء گوں مردم ء ھمے جاور پیش کاینت کہ مردم وتی جندءِ چرتانی تہء گوں پکراں ھمسیادی ءُ نزینکی ءُ دوستی کنان مشاھدگ ءُ تجربگ ءِ جاہء آ وتء را ملامت ءُ ھجالت کنت ءُ وتء را گوں وتی پکراں ھم مثل ھیال کنت، ...وھدیکہ آئی پکر آئی وتی جندءِ جوڑ کُرتگیں ادراک انت کہ مردمءِ چرت ایشاں مزنءُ دراج کُرتگ کہ نوں ایش چہ مردمءِ وسء ڈنّ اِنت کہ آ وتی وجود ءِ پکراں بُرز یک ’بے پکری‘ ءِ تہء پُتر اِیت ءُ وتی ھستی ءِ المیں آزاتی ء مارشت پکنت..!
	ءُ وتی آزاتی ءِ مارشت ءِ سرگوش ھما دمان آئرا مارشت باں وھدے آ چہ وتی پکراں بُرز بیت ءُ آیاں آزات بہ کنت کہ آ بیاینت ءُ بگوز انتءُ آ ایوک آیانی مشاھدگء بہ کنت نیکہ گوں آیاں سیادی ءُ دوستی بہ کنت...چیء کہ مردمءِ پکر مُدام مردم ء را دار انت وھدے آ وتی سرگوستاں گوں اڑ اِیت ءُ وتء را آیانی مثل ھیال کنت چشکہ آئی بدی، آئی سیاہ تہاری، آئی گناہ ءُ آئی رد ءُ بے ردیانی یک جتائیں درجگ ءُ اصلیتے بہ بیت...!
	اے زندءِ تہء مردم ءِ زند یک آواریں زندے نہ اِنت بلکنا گام گام ءِ ردءُ بدی گوں ھر مردم ء گون اِنت کہ کسے اچ ایشاں ھلاس نہ انتءُ مردم ءِ باز ھنچشیں ھیال اھت کہ مردم ء پہ واب ء ھم نئیل انت بلے تانکہ مردم چہ وتی پکراں بُرز نہ شُتگ ءُ وتء را ’پکری‘ ءِ دنیا ء گوں ھوار نہ کُرتگ گُڑا آ وتی چرتانی بندی جوڑ بیت، ءُ وتی پکرانی سیاہ تہاریانی تہء زند گوازین اِیت ءُ چہ وتی وجود ءِ المیں سرگوستانی سرگوستاں زبہر مان اِیت...!	
	منی بچ! اے زند کدی کدی مردمء وتی کوپگاں سکّ گرانبار زانگ بیت کہ مردم چہ وتی گنوکی ء تُرس اِیت یا کہ ھیال کنت کہ وتء را چہ وتی گوستگیں سیاہ تہاریانی دستی ء حوک مہ کنت..! مردم باز رنداں مُدام یک ترس،یک حرذ ءُ یک بیمناکی یے ءِ تہء وتء را ھیال کنت کہ گوں ھر مردم ء چشکہ زندءِ یک سرام ءُ حرذے بندوک اِنت کہ وت اے زند چشکہ وتی بنداتءُ بنیات ءِ تہء یک المیں دردے ءُ یک المیں المیہ ءِ مارشت ءِ تہء ایش بندوک اِنت کہ اگاں آ وتء را اے پہلو بہ کنت...درد! ءُ آپہلو ء بہ کنت...گُڑا درد!...
	ءُ درداں پیدا کنوک آئی وتی جند ھم ھست، ءُ من مروچی گیشتر زان آں کہ من وتی جند ءِ پکرانی تنکیں دنیا ءِ تہء چہ وتی جندءِ دستی ء بوتگ کہ منی زندءِ رد بازمزنیں رد انت...بلکنا باز سیاہ تہاریں درد انت کہ من بلکنا تاں مرگ وتء را پریشاں پہل مہ کنات...!
	کس نہ لوٹ اِیت ءُ کس واھگ دار نہ اِنت کہ آئی زندگانی ءِ چلشت بوشت اِیت ءُ آ سیاہ تہاریانی بہر بہ بیت...! بلے زندءِ دراھیں تجربگ ءُ سرگوست وت انکس وت انکس تہل انت ، چشکہ کُلکشتگ! کہ مردم یک نہ یک دروشمے ءِ تہء گوں ایشی کُنٹگاں اڑ اِیت ءُ ھون چُرّ بیت...ءُ پدا آ وتی ذات ءِ تہء گوں یک جنگے ءِ تہء گرپتار بیت ءُ اے جنگ ءُ مڑ اءِ تہء آ چہ وتی ذاتء ھنچشیں دور چو جزیرگ ءِ پیما جتا، دورءُ پھر درد زرءِ نیام ء اوشتوک درا بیت ءُ آئی ایدیم آدیم ءُ زرءِ گورم ءُ چول زورآوری کنان گوں تیاب ء ڈیک ور انت ءُ کرار کرار زرءِ گورم ءُ چول جزیرگ ء چہ چارمکنڈء مان گران یک روچے پہ مُدامی گارءُ زیان کن انت، ءُ پدا ھچ چیزے نہ مان اِیت...!
	من اے دراھیں تہلیں تجربگاں چہ گوستگ اوں.. ءُ من زان آں کہ منی پکرءُ وت منی زندء گوں پیش آیگ منء تاں بازیں روچاں وتی گونڈیں پکرانی کئیزی کُرتگ کہ من پکر ءِ ھما کشادگ ءُ پراھیں سیم سراں چہ ناواکب بوتگ کہ اُدء من یک مزن ءُ مستریں پکرءِ بہرے جوڑ بوت کُرت کہ آئی تہء من ء گوں یک مستریں پکرےء سیادی کنگی بوت کہ اے مستریں پکر منی ھستیءُ وجود ءِ سرچمگ ات...
	بلے منی زندءِ تیلانک ءُ منی گام گام ء کپگ ءُ پدا چست بُوگ ءُ پدا کپگ ءُ پدا چست بُوگ منء باز بے وار کُتگ....ءُ من زان آں کہ من وتی گوستگیں رداں گپت نہ کن آں، ءُ من زان آں کہ من اے زندءِ تہء ھر چیزے کہ کُرتگ گُڑا نوں ایش بوت نہ کنت کہ من ایشاں مہ کن ایں...! اے زندءِ تہء کسّ وتی گوماں بُوؤکیں چیزاں پدی کُرت نہ کنت پرچا کہ ھر مردم ءِ کُرتگیں کار، چہ جائیکہ ایش سیاہ تہار یا کہ رُژنا انت، آئی زندءِ المیں تجربگ ءِ بہر انت کہ آ وتی زندء ھمے پیمء گوازینتگ کہ آئی ھر چیزآئی پکرانی کشار ءِ لین ءُ لنگار ءِ پیمء یک چشکھ ءُ یک لکیرے کہ نوں پدی نہ بیت کہ وتی پکرانی تہء آ ھزاروار وتی پکرانی سرء گورءُ پکر بکنت، چرت بہ کنت بلے گوں آئی بُوؤکیں چیز پدی نہ بنت کہ ایوک ء آ چہ آیانی گانڈء درکپگ لوٹ اِت ءُ چہ وتی پکراں بُرز بُوگ لوٹ اِیت وھدے آ بزانت کہ ھرچیزے ءِ...؟
’ھرچیزے‘ءِ؟ بلکنا زندءِ چہ کُلّاں مزئیں جُست اِنت کہ ھرکس وتی زندءِ ’ھرچیزے‘ ء زانت گُڑا چش بگوش کہ آ زندءِ ھر چیزء زانت...! پرچا کہ ’ھرچیز، چی یے...‘ ء پوہ بُوگءِ ھاترء آئرا چہ وتی پکراں بُرز روگی کپ اِیت ءُ وتی چمّاں نزّ کنگی کپ اِیت ءُ زانگ لوٹ اِیت ءُ دراھیں تجربگاں، تہلیں، ردیں ءُ بے سرءُ پادیں پکران پُل صراط ء چہ گوزگی اِنت تانکہ آ وتی پکراں گوں وتء را ھم مثل مہ کنت بلکنا وتی ھستءُ وجود ءِ ھما ھند ئُپ جاہ ء بہ زانت کہ اُدء پکر آئرا بہر ءُ بانگ مہ کنت ، ملامت مہ کنت، ھجالت مہ کنت، ءُ درد مہ دنت...!
	مئے دردانی سبب مئے پکر انت، ءُ مئے پکر چہ زندءِ ناسرپدیں تجربگاں جوڑ بنت وھدے ما زندءِ کھڈءُ بینٹیں سربرء تیلانک ورایں گُڑا مارا مارشت بیت کہ ما رد کُرتگ کہ مئے دیم دگہ نیمگےء کپتگ کہ وتی راہ ء راست کنگ یک گرانیں کارے پرچا کہ ایشی راہ ء یعنے زندءِ راہء زانگ ء پہ مردمء چشکہ بازیں تیلانک ورگی کپ اِیت تانکہ آ راستیں کشکء بہ زانت...!
	وھدے مردم چہ پکراں آزات بیت....ءُ ایشی متلب ایش نہ اِنت کہ مردم بے پکر بیت! حتماً نہ....! چیء کہ بگیر چہ پکرء زند پوک اِنت کہ مردم ء پکر المء کنگی اِنت کہ زندءِ براہ ءُ زندءِ زیب پکرانی تہء اِنت کہ ایش بنیادم ءِ چہ ساہ دارءُ اولاکاں بُرز انسان ءِ درجگ ء رسین اِیت، بلے ھما پکر کہ انسانء بہرءُ بانگ مہ کنت...! ھما پکر کہ آئرا یک گونڈیں ءُ تنکیں ءُ سیاہ تہاریں دنیا ءِ تہء بندی مہ کنت..! تانکہ آ وتی ھستءُ وجود ءِ رگءُ روتگاں بہ زانت کہ آ کُجا اوشتاتگ ...؟ پرچے اوشتاتگ؟
	مردم ء ِ پکری ناجوڑیانی یک مزنیں سبب ایش اِنت کہ مردم ءِ تعلقداری ءُ سیادی وھدے چہ وتی جندءِ وجود ء پرش اِیت گُڑا آ پکری صورتء ناجوڑ بیت ءُ آئی ردوم پشت کپ اِیت ءُ مردم ءِ زندءِ گوستگیں تہلیں سرگوست آئرا بندی کن انت کہ آ وتی پکرانی اسپ ء تاچینان چہ وتی ذاتء دور کپ اِیت کہ آ ھر چنت کہ دارو درمان بہ کنت ءُ وتی تحلیل نفسی علاج ء بہ کنت ءُ ھر چنکس عبادت بہ کنت آئی تعلقداری گوں وتی ذات ءِ رگءُ روتگاں بوت نہ کنت...تانکہ آ وتی وجودءُ ھستءِ ھمسیادی ءُ نزینکی ء گوں ایدگہ وجود ءُ ھستءِ ساڑی بُوگ ءِ تہء نہ چاراِتگ کہ آئی تنکیں پکراں چہ بُرز یک دگہ پکرے، یک دگہ دنیایے ، یک دگہ ازلی ءُ ابدی ئیں دنیایے ھست کہ چیزانی سبب اِنت کہ آئی وتی وجود ھمے لامحدود ءِ یک محدودیں بہرے کہ ایش ایوک ء ھما وھدء زانت بیت وھدے مردم چہ وتی تنکیں پکراں، بے پکری ءِ یک دگہ دنیاءِ تہء پُتراِیت..!
	من وتی دراھیں ناپوھی ءُ ناسرپدیں ءُ ابید مُدام وتی جندءِ ذات ءِ ھمسیادی ء گوں اے دنیا ءِ اصل راستی ءِ نزینکی ءِ زانگ ءِ جُہد کُرتگ پرچا کہ من تاں بازیں روچان ءُ بازیں سالاں وتی پکرانی گونڈ ءُ تنکیں دنیا ءِ دردءُ دلدوھریانی تہء زندگ بوتگ کہ گُڈّ سرء من وتی المیں آزاتی ءِ مارشت ءِ تہء بلکنا وتی زندءِ تعلقداری ء زانتگ..! چیء کہ من وتی گوستگیں سیاہ تہاریاں نوں چہ وتی زندءِ المین ءُ سرجمیں سرگوستاں جتا کُرت نہ کن آں کہ من زندءِ ھر چونیں ءُ ھرپیمیں سیاہ تہاری ، گناہ، بدی ءُ بدکاری کہ منی زندءِ بہر انتءُ تاں مرک بہر انت، کہ من ایشاں چہ وتی ذات ء درکُرت نہ کن آں..! بلے منی آزاتی ءِ واھگ چشکہ منء سکین دیان اِنت کہ منی آیوکیں زندءِ پیسلہ منء گوں وتی ھستءُ وجود ء یکے کن انت، ءُ من ء وتی آزاتی ءِ مارشت ءِ تہء وتی حداءُ وتی راستیء زانگی اِنت..!
	ڈنّ ء گوات ءُ گِروک اِنت...ءُ یک لُنجیں شپے کہ من وتی کوٹی ءِ تہء نندوک ترا وتی اے بے سرءُ پادیں سرگوستاں نوشتہ کنان اوں کہ زان آں ایش باز گرانیں ھبر انت....بلے چے بہ کن آں کہ من چہ وتی قلم ءِ زوراکی ء چہ وتی پکرانی دستی ء، چشکہ سکّ بے وار آں..نزور آں...بزّگ آں... بلے ھمے منی زند اِنت..!
					نوں حدائی امانء بات ئے... منی دعا مُدام گوں تو انت..!
					
			 منی بچّ
		حدا ترا مُدام دراہ ءُ جوڑ ءُ وشّ بکنات!
	من نہ زان آں کہ من گوں تو وتی زندءِ باروء چے نوشتہ بکن آں..؟..چیء کہ زندءِ دراھیں عمل ءُ دراھیں چلشت چشکہ چہ مردم ءِ وتی جندءِ دست تہر انت، ڈنّ ء انت،..چشکہ یک نادرا ءُ نازانت ءُ بے سرپدیں طاقت ءُ زورے زندء دیم ء بران اِنت کہ ھر مردم ء گوں اے نادرا ءُ نازانتیں زندءِ لوڈ ءُ مُجانی تہء روگی انت کہ وت چشکہ زندءِ وتی معنا ءُ متلب درست نہ اِنت، بگیر اچ ایشی کہ مردم ھمے لوڈ ءُ مُجانی تہء چہ میش چین ءُ حزان ءِ موسمانی زردیں پنّاں بال بکنت ءُ ھچ مہ زانت کہ آئرا کُجا روگی اِنت ءُ پرچے روگی اِنت؟
	بلے ایش یک کُدرتی ئیں ھوپار ءُ یک کُدرتی ئیں لہڑگے کہ مردم ء تور اِیت چیء کہ بگیر چشیں حیالانی آیگ ء زندء پہک ءُ مہکمیں حیالانی آیگ ھم بوت نہ کنت... یعنے مردم کدی اے حیال مہ کنت کہ مُدام وشّ ءُ تھامی ءُ شرّیں حیال آئرا کاینت یا کہ الّم ء چُشیں پھر تھامیں ءُ پھر معنائیں حیال آئرا بیاینت ءُ بس...! اے ڈول بوتیں گُڑا گوں جنّت ءُ بہشت ءِ حیال ء ھور ءُ ھوار مردم ء دوزہ ءُ جہندم ءِ حیال گون نہ بوت کہ زند ایوک ء وتی یک رُژنائیں کشک ءُ راھے ءِ سرء روان بوت ءُ مردم مُدام وش ءُ وشال ء زند گوازینت...
	بلے چُش نہ اِنت چی ء کہ گوں وشّیءُ رُژنائیاں ھوار زندءِ تہء تہلی ءُ تہاری ھم مان انت، گوں شپ ء روچ ءُ روچ ءِ دُمبء شپ جنوک گندگء کئیت...پمیشا منی اے حیال کہ زند یک لوڈ ءُ یک گواتے ءِ پیم ء گردان، پلیٹان ءُ دنز کنان بے سرپد ءُ بے راہ ءُ بے کشک ء روان اِنت ، یک وشّیں حیالے نہ اِنت... من شرّی ءُ بدی ءِ باروء تنے وھدی گپّ نہ جتگ کہ ایش شرّیں ھبرے یا گندگیں ھبرے کہ زندء ھچ معنا ءُ متلبے نیست کہ ایش چہ تہاریاں بِنا بیت ءُ تہاریانی تہء کُٹّ اِیت...! کہ منی اے گپّ شرّیں ھبرے یا کہ گندگیں...من ایشی ءِ باروء نہ گوش آں بلے اگاں ایش وتی جُہلانکی ءُ وتی اصلیت ءِ تہء راستی بے معنا اِنت ءُ بے متلب اِنت گُڑا ایش یک ناوشّیں مارشتے ء گوں مردمء ڈیک وارین اِیت چی ء کہ مردم اے دنیا ءِ تہء مُدام یک معنا ءُ یک متلبے شوھاز کنگ لوٹ اِیت تانکہ آئی اے دنیا ءِ تہء لہتیں روچ پہ وشی ءُ پہ شاتکامی بہ گوز انت!
پمیشا منی اے گوشتن کہ چہ منی اے ھوپار ءُ لہڑگاں پیداک انت کہ زند بے معنا ءُ متلب اِنت ، یک نہ وشّیں حیالے ءُ مردم ء کمکیں نا اُمیتی ءِ نیمگ ء بارت ءُ بلکنا تو پریشان ببو کہ اگاں زندء چہ بندات ء ھچ معنا ءُ ھچ متلبے نیست گُڑا ایشی تہء زندگ بُوگ ءِ چے ھُبّ ءُ چے واھگ؟... چے مردم وتء را خوک مہ کنت..؟
	بلے وھدے من گوش آں کہ زندء معنا ءُ متلب نیست تو ایشی متلب ایش نہ اِنت کہ زند سرجم ء گوازینگی نہ اِنت ، پرچا کہ ایشرا متلبے نیست، چے وت زندگ بُوگ یعنے وت زند وتی معنا نہ اِنت...؟
	گوں ماں بنی آدماں ایش یک مزنیں اڑ ءُ جنجالے کہ ما مُدام راستی ءُ حقیقت ء چُش کوہ ءُ درچک ءُ آزمان ء ڈنّ ء حیال کنان بئیں کہ زند، زندءِ معنا ءُ زندءِ متلب ھمیش درچک ءُ تلاراں دور مئے چمانی دیم ء اوشتوک اِنت کہ ما لٹّ ءُ بند کنان یک روچی ا ے کوہ ءُ تلار ءِ سرء لِکّ کپان ایشی سری ٹولاں سرباں ءُ پدا ما وتی ڈوبر ء دست ایر کنان گوشت کن ایں کہ بچار ! ما راستی ءِ بُن ء یا کہ راستی ءِ سری ٹول ء رسینتگ...!
	منی وتی جندءِ کم پہمی ءِ تہء منء ھنچش توراِیت کہ زند اگان بے معنا ءُ بے متلب اِنت گُڑا ھمے درجگ ء ھمے ھند ءُ ھمے حدّ ء کہ زند ءِ دراھیں معنا ءُ دراھیں متلب مردم ءِ دلءِ تہء انت، مردم ءِ وابءُ مردم ءِ حبّ ءُ واھگانی تہء انت، یعنے آئی آزاتی ءِ اومان ءُ آئی یک شریں زندءِ واب درا گوں آئی وتی جند ءِ ذاتءِ مارشتانی تہء ھمگرنچ ءُ سرجم انت کہ ایش ڈنّ ء ساڑی نہ انت چشکہ کوہ ءُ تلار ساڑی ءُ موجود انت...!
منی وابانی ، منی واھگانی زِر، کوہ، ریک ءُ بیابان ءُ پٹّ منی وتی زردءِ جُہلانکیانی تہء ساڑی انت کہ ایش ڈنّ ء ساڑی نہ انت....
ءُ ڈنّ ء اگاں چیزے ھست گُڑا ایش کُدرت ءُ فطرت اِنت کہ اچ ایشی کس انکاری بوت نہ کنت ، یعنے مئے دیم ء سوزیں آزمانءِ گدان جنوک اِنت، مئے چمانی تہء نیلبوئیں زِر چول جنان اِنت، ءُ ھنچش کوھانی ردّ ءُ ریسگ مئے زہیرواری ء گیش کن انت وھدے ما ایشاں اچ دورء چاران ءُ گنداں....
	ءُ اے کُدرت ءُ فطرت ءِ دنیا اِنت کہ اچ ایشی مردم وتی ھوش ء چپ کُرت نہ کنت چی ء کہ اے دنیا وابے نہ اِنت ، یک گمانے نہ اِنت بلکنا یک حقیقت ءُ یک راستی یے کہ مئے پنچیں مارشتانی تہء پیداک اِنت...بلے ایشی ءِ رنگ ، تھام ءُ سواد ءُ لذّت ءُ معنا ءُ متلب مئے وتی جوڑ کُرتگین انت یعنے مئے زُبان ءِ دانگ دانگیں گوشت چیزانی تھام ء مئے دپء کاراِیت ءُ مئے دپ آپ کِلّ اِیت..! یک سنگ ءُ ڈونکے اے لذّت ء نہ زانت... چیء کہ آئی تہء اے مارشت نیست...
	ساہ دارانی تہء اے مارشت ھست ، بلے ساہ دارانی تہء حیوانانی تہء زانت نیست... جبلت ھست وھدیکہ بنیادم ءِ تہء جبلت ءُ زانت ھردو ھست انت ءُ بنیادم ءِ زانت چشکہ اچ وتی تھام ءُ لذّت ، چارگ ءُ اِشکنگ ءُ بٗو کشگ ءِ مارشتانی سبب ء جوڑ بوتگ کہ دراھیں علم ءُ زانت ءِ بنیات مئے مارشت انت، بلے مئے مارشت الّم ء مارا پہکیں ءُ سرجمیں علم نہ دینت، تانکہ مئے عقل ءُ ادراک ءُ زانت ءِ تہء ایش پیداور نہ بوتگ... چشکہ ھر بلشک دیوکیں چیز سون ءُ سُہرے بوت نہ کنت ، ھنچش مئے ھر مارشت ھما چیز ءِ المیں علم ءُ زانت بوت نہ کنت تا نکہ ایش عقل ءِ پُہل سراتء نہ گوستگ...
ءُ عقل چہ کُجا اھت...؟
وت عقل بنیادم ءِ ردوم ءِ گُڈّی ئیں سر اِنت، کہ ایشی تہء بنیادم چیزانی نیام ء پرک ءُ امتیاز ء زانت...ھنچش اگاں بنیادم چیزانی نیام ء پرکاں زانت گُڑا آ اچ اے دراھیں پرک ء وتی جندءِ جوانی ء گندگی ءُ شرّی ءُ نیکی ء ھم زانان یک ھنچشیں درجگء سربوتگ کہ اُدء اگاں آ وتی شری ءُ جوانی ءُ نیکی ءُ بدی ء مہ زانت گُڑا چش بگوش کہ آ ھچ چیزے نہ زانتگ...!
	آئی علم ءُ زانت آ وتی آگہی ءِ سبب ء بوت آنکہ آ تنے وھدی گوں فطرت ءُ کُدرتء بندوک اِنت بلے نوں چہ وتی زانت ءُ زانشت ء پد آ چہ وتء بُرز پکر جنان گندگ بیت، ءُ آ چہ کُدرت ءُ فطرت ء ڈنّ حداءِ بارو ء پکر جنان بیت... چی ء کہ آئی عقل ءُ زانت ءِ واھگ ھمیش اِنت کہ آ چیزانی اوّلی ءُ المی ئیں سبب ءُ علتاں بزانت... نہ ایوک بزانت بلکنا ایشرا وتی معنا ءُ متلب ءِ دنیا ءِ یک المیں بہرے حیال بکنت، چشکہ فطرت ءُ کُدرت ءِ پُشت ء چیزانی سرینوک، حرکت دیوک، ءُ دیم ء بروکیں یک نادرائیں قوتے ھم ھست، کہ بلکنا چہ عقل ء ھم ڈنّ بہ بیت...!
بلے بنیادم ھمے نادرائیں قوت ء حدا گوشت ءُ وش بوت چشکہ آئی تہا یک نوکیں زور ءُ قوتے مان بیت...! چشکہ آئی زندء معنایے برس اِیت...چشکہ نوں آ دلجم انت کہ آئرا کسے چارگء اِنت... چشکہ کسے آئی عمل ءُ کار ءُ کِرد ء کچ ءُ کئیل کنان اِنت...!
عقل وتی آگہی ءُ وتی شوھاز ءِ سرء وش بوت... بلے وت عقل، وتی کمتریں ءُ گونڈیں حدّ ءُ حدودانی سرء حجالت بوت چیء کہ حداءِ زانت ء پد ھم آ دلجم نہ بوت پرچا کہ اگاں حدا دنیا ء جوڑ کُرتگ ات، گُڑا حداء کئے جوڑ کُرتگ ات...؟ اگاں حدا وت وتی ذاتءِ تہء چہ ازل ء ساڑی ات گُڑا اچ آئی ساری چے چیزے ھست ات...؟
	عقل وتی سرء پہر بندگ ءِ گوات ء چہ جہل ڈگارء اھتگ ات چی ء کہ آ وتی جند ءِ چست کُرتگیں جُستانی پسّوء دات نہ کُرت..پمیشا زند پرائی بے معنا ءُ بے متلب بوت..!
بلے زند انگت ھست ات... روچ درکئیت... روچ برکت بیت... ماہ مزن بیت... کسان بیتءُ نوک استالے جوڑ بیت...گوات کشّ اِیت...پُھل رُدانت...مُرگ بال کن انت.. روچ بیت، شپ کئیت... ءُ شپ پدا روچ ءِ تہء ھوار کپ اِیت...
	اے فطرت ءُ اے کُدرت بنیادم ءِ چارمکنڈ ء ساڑی اِنتءُ عقل ایشی پُشت ء یک معنایے شوھاز اِیت،ءُ پدا مذہب ترا یک معنایے دنت ، بلے مذہب تئی عقل ءِ تگ ءُ تاچ ء داشت نہ کنت کہ تئی دل ءِ جُستانی ڈنگ ترا وتی ارواح ءُ بدن ء مارشت بُوان ء روانت تانکہ تو اے زند ءِ معنا ء نہ زانتگ...!
زندءِ معنا تئی وتی داتگیں معنا انت.. پمیشا تئی زند بے متلب نہ اِنت.. بلے تئی پیداکُرتگیں رسم ءُ دود ربیدگ ءُ تئی دراھیں دودمان پرتو نوں شریءُ گندگی نیکی ءُ بدی ءِ بازیں سانکل ودی کُرتگ کہ تو نوں اچ ایشاں درکپت نہ کن ئے ، اگاں تو وتی عقل ءِ جوڑ کُرتگیں راھبنداں ءُ راستیاں مہ منّ ئے...!
ھر چیزے کہ تئی عقل جوڑکُرت، نوں ایش پر تو یک دامے بوتگ... ءُ دام پمیشا بوتگ کہ عقل ءِ کارست ءُ کردار یک راج ءِ تہء بیت کہ چہ راج ء جتا عقل وتی دیمروئی ءُ ردوم ءِ تہء پشت کپ اِیت چیء کہ بنیادم ءِ دراھیں جُہد جمعی انت کہ اگاں بنیادم راجدپترءِ چولانی بُرزی ءُ جہلی ء مہ دیستیں ءُ مارشت مہ کُرتیں گُڑا آئی عقل ھم محدود بوت... یا کہ آئی عقل ھم گیش مہ بوتیں ءُ مہ ودّ اِتیں ءُ چو چمّگ ءِ زگوکیں آپ ء ھُشک بوتیں...!
	پمیشا عقل ءِ ردوم ءُ دیمروئی یک راجی راستی ءُ حقیقتے... یک راستی یا کہ سرجمیں راستیانی سرء یکیں بنیادم ءِ جمعی زانت ءُ شعور ءِ یک بہرے بوتگ کہ ایش یک مردم ءِ شوھاز نہ انت، کہ آ راستی ء یک روچی یک درچک ءِ بُن ء مراقبہ ءِ تہء زانتگ... بلکنا ایش آئی جمعی جُہد ءِ پادرہ اِنت کہ راجی زند وتی ردوم ءِ تہء یک حاصیں درجگے ء پد وتی ذات ء ڈنّ راستیانی ادراک ء کُرتگ چشکہ اچ اے کُدرت ءُ فطرت جتا یک راھبندے ھست ات یا یک راھبندے اے دراھیں دنیا ءِ گُڈّ سر یا کہ اوّلی سر ات...؟
	بنی آدم وتی وتی معنا ءُ متلب ء چہ دنیا ء زُرتگ کہ وت اے ڈنّی دنیا ءِ تہء متلب ءُ معنایے ھست ات کہ نیست ات ، ایشرا حدا زانت، چی ء کہ عقل وتی جند ءِ سرء گوزوکیں سرگوستانی معنا ءُ متلب ء پدّر کنگ ءِ گُشاد داشت، بلے اصل حقیقت ءِ تہ ء راستی کُجا ات...؟ چون ات...؟ ایشرا عقل نہ زانت...!
...بلے عقل فطرت ءُ کُدرتءِ تہء جاری ءُ ساری ئیں تچکیں قانون ءُ راھبند ءِ سرء آنکہ گورءُ پکر کُرت...
	ءُ ھر چنت کہ آ فطرت ءُ کُدرت ءِ راھبند ءُ قانون ءِ سرء پکر جنان بوت آئرا وتی جند ءِ واھگ ءُ امیتانی ، وتی جند ءِ بزگی ءُ لاچاریانی، وتی واب ءُ حیالانی ، وتی جند ءِ نیکی ءُ بدی ءُ شری ءُ گندگیانی پشت ء یک ھنچشیں قانون ءُ راھبندے ءِ مارشت بوت کہ آ بلکنا آئی جند ءِ زرد ءُ دلءِ جُہلانکیانی تہء جاری ءُ ساری ات... چی ء کہ راستی ءِ مارشت منی حیال ء بنی آدم ء چہ وتی ءُ چہ فطرت ءُ کُدرت ءِ قانون ءِ ھمسیادی ءُ نزینکی ء بوتگ کہ فطرت آئی دراھیں مارشتانی بنیات ات، کہ آئی دراھیں تؤرگ ءُ آئی دراھیں مارشت چہ کُدرت ء ودی بوت انت ءُ ھموداں ھلاس بوت انت...
پمیشا وھدے آ ارواح، آزاتی ، وشی ءُ وتی ایدگہ ھُبّ ءُ واھگانی باروء مارشت ء کنان بوت گُڑا مُدام آ ایشاں مادی صورت ءُ دروشم ءِ تہء چاراِت کہ وت حدا، ارواح، واب، اومان، گمان، ءُ وشی ءُ ناوشی ءُ ڈکھ ءُ ویلاں مادی صورتء زانت ءُ سرپد بوت کہ اچ اے مادی ئیں حیالاں ڈنّ دگہ وتی چشیں راھے نہ ات کہ آ وتی ھست ءُ وجود ءِ باروء وتی ارواح ءُ وابانی باروء بزانتیں...اگاں مردم پُھلانی بٗو ء وتی شُوح ءُ پونز ءِ تہء ماراِیت ءُ زانت، گُڑا چے چُشیں عنصرے ھست ات کہ آ ھست ءُ وجود ءِ باروء مارا علم ءُ زانتے بداتیں...
	فطرت ءِ چیزانی زانت ءُ مارشت ءُ دومی نیمگء گیر مادی ئیں چیزانی مارشت ھم مارا وتی مادی ئیں سرگوست ءُ تجربگانی تہء بیت... پمیشا ما کدی کدی حدا، ارواح، ءُ وتی وابانی معنا ءُ متلب ء نہ زان ایں ، آنکہ مارا سکینے ھست کہ راستی ءُ حقیقت ھم یک چیزے ھست کہ ایشرا زانگی اِنت...
	پمیشا مارا حداءِ شوھاز اِنت... مارا راستی ءِ شوھاز اِنت ءُ مارا وتی جند ءِ زندءِ معنا ءُ متلبء زانگ ءُ پو ہ بُوگ ءِ مارشت ھست ات کہ اے دنیا ءِ رازانی تہء مئے راستی ءِ ھُبّ ءُ واھگ ءُ آئی شوھاز کنگ پما یک مزنیں سکت ءُ سکینے...
	پمیشا وھدے من گوش آں کہ کدی کدی منء مارشت بیت کہ اے دنیا بے معنا ءُ بے متلب اِنت گُڑا ایشی متلب ایش نہ اِنت کہ من زندگانی ء لگتمال کنان پشت ءُ پد دور بہ دیاں...نہ بلکنا منء ایشی معنا ء وتی جند ءِ زرد ءُ ذات ءِ تل ءُ توکانی تہء اے راستی ءُ اے معنا ء شوھاز کنگی اِنت...
	ءُ اے معنا چہ راجدپتر ءِ چیل ءُ چانکاں جتا شوھاز کنگ نہ بیت، چی ء کہ مئے دراھیں زند راجدپتر ءِ تہء مان اِنت کہ ھر چیز یک حاصیں وھدے ء حاصیں ھندے ء دیمء کئیت، ھچ چیزے بے سبب نہ اِنت، ھچ چیزے چہ راجدپتر ء جتا نہ اِنت کہ چہ مئے حداءِ حیال ءُ پکراں بگر تانکہ مئے اِزم ءُ رسم ءُ دود ءُ زانت ء ، دراہ راجدپتر ءِ پیداورانت ءُ راجدپتر ءِ تہء دیمء ھلّان ءُ روان انت...
	چہ راجدپتر ء جتا چیزانی حیال کنگ ھنچش اِنت چشکہ مردم اے دراھیں چیزانی سبب ء چانس ءِ سرء ایر بکنت...! ءُ چانس ءُ گمان ءُ قیاس ءِ سرء زندء ایر کنگ ءِ متلب ھمیش اِنت کہ مئے دراھیں وسوسگ ، مئے دراھیں وھم ءُ مئے دراھیں تُرس ءُ لرزانی یک وتی یک جتائیں درجگے چشکہ اے دنیا گڈ ءُ وڑ ءُ بے راہ ءُ بے کشک مئے وھم ءُ مئے وسوسگانی اسپ ءِ سرء سوار تچان اِنت کہ مارا ایشی سرء ھچ زورے مان نہ اِنت کہ ماایشرا بہ داریں...
	پمن زند اے دروشم ءُ اے صورت ء بے معنا ءُ بے متلب نہ اِنت کہ اے زند مئے وھم ءُ وسوسگانی سرء دیم ء روان اِنت....پمیشا ایشرا معنا نیست....! نہ من کدی اے ڈول ء زند ء بے معنا حیال نہ کن آں، چیء کہ من فطرت ءُ کُدرت ءِ ڈنّی دنیا ءِ باروء سوگہ اوں کہ ایش مئے چارمکنڈ ء جاری ءُ ساری اِنت ءُ موجود اِنت کہ ایشی بنیات مئے وسوسگ ءُ مئے واھمانی ھِشتانی سرء ایر نہ اِنت....بلکنا ایش ٹھوس صورت ء ساڑی ءُ موجود اِنت کہ روچ درکئیت، گُڑا ما اِش گندایں، زرءِ چولانی بُرز ءُ جہلی مئے دیم ء اِنت ءُ کوھانی ردءُ ریسگ ء ما وتی چماں وت گندایں، کہ اے دنیا راستی ءُ حقیقت ءِ دنیایے کہ ایشرا ما وتی پنچیں مارشتانی تہء زان ایںءُ سرپد بئیں...
	بلے مئے واھمگ ءُ وسوسگ ھما دمان ء بنا بنت وھدے ما وتی ءُ ڈنّی دنیا ءِ ھمسیادی ءُ نزینکی ءِ رشتگ ءُ یکوئی ء نہ زان ایں کہ ما ھر چیز ء چہ راج دپتر ء ڈنّ گند ایں ءُ چار ایں گُڑا مارا زندءِ بے متلبی ءُ بے معنائی تؤر اِیت ءُ دل گرپتگ کنت ءُ پدا ما ھر چیز ء پُشت ءُ پد جنان وتی وسوسگ ءُ وتی مارشتانی تہء وتی زندء گوازین ایں ءُ نہ زان ایں کہ مئے وتی جند ءِ ھست ءُ وجود گوں اے آریپیں دنیا ء چون یکجاہ ءُ یکے...؟
	ءُ منی ھیال ء مئے دراھیں معنا ءُ متلبءِ جُست راجدپتر ءِ یک مزنیں جُستے کہ مئے دراھیں عقیدہ، مئے دراھیں وھم ءُ وسوسگ ءُ مئے دراھیں زندءِ تہلی ءُ وشی راجدپتر ءِ تہء چیر انت کہ مئے وتی ردوم ءُ دیمروئی چہ راجدپتر ء ڈنّ ء نہ اِنت ءُ نیکہ بوت کنت...!
	بلے اگاں راجدپتر ءِ لوڈ ءُ مُجانی تہء مئے وتی جند ءِ آزاتی ءِ مارشت ءُ مارگ ھور نہ اِنت گُڑا ایش ھم مئے تہء یک گرپتگی ءُ یک نا اُمیتی یے مان کار اِیت کہ ما وتء را راجدپتر ءِ رُمب ءُ تچ ءِ تہء یک سنگءُ ڈونکے ءِ پیم ء حیال کنان بئیں کہ مانہ زانیں کہ مئے اے تگ ءُ تاچ بے معنا نہ انت اگاں ما ایشی تہء وتی جند ءِ آزاتی ء کارمرز بکن ایں..!
	پمیشا من گوش آں کہ اے دنیا ءِ تہء من راستی ءُ حداءُ ارواح ء ھما صورتء زان آں ءُ پوہ باں وھدے من وتی آزاتی ء کارمرز کن آں...!
	اگاں اے دنیا ءِ تہء زانگ نہ بیت کہ اے دنیا ءِ معنا ءُ متلب چے اِنت؟ گُڑا وتء راخوک کنگ چے شرتر نہ بیت کہ مردم وتی جندءِ زند ء گوں وتی جندءِ دستاں زیان بہ کنت..؟	
	بلے اگاں مردم وتی وجود ءُ ھست ءُ پیدائشت ء پد وتء را زانت کنت یا کہ بائد اِنت کہ وتء را ، وتی جوھرءُ وتی گشاد ءُ وتی المیں لائکیاں بزانت گُڑا آئرا وتی آزاتی ء کارمرز کنگی کپ اِیت...چیء کہ آئرا وتی فطرت ءِ ھمسیادی ء، وتی ءُ حدا ءِ تعلقداری ء وتی ءُ ایدگہ دنیا ءِ مردمانی نیام ء نزینکی ء زانگی ءُ پوہ بُوگی انت کہ اے ھما صورت ء بوت کنت وھدے آ وتی راجدپتر ءِ تہء وتی کارءُ کردء پیش بہ داراِیت..!ءُ اے ھما صورتء بوت کنت وھدے آ وتی جند ءِ آزاتی ء کارمرز بہ کنت... چیء کہ ساری ء آئرا ھچ چیزے دیگ نہ بوتگ... بگیر اچ ایشی کہ آئرا اے دنیا ءِ تہء دور دیگ بوتگ ءُ کس نہ زانت کہ پرچے دور دیگ بوتگ...؟ چیء کہ مردم وتی جندءِ رنج ءُ ڈکھاں نہ زانت، وتی یک کش ءُ یک کرار ء درد ءُ تکلیفاں نہ زانت کہ آ اے دراھیں گرانباری ءِ معنا ءُ متلب ء زانگ لوٹ اِیت کہ اگاں آئرا درد ءُ رنجے گپتگ ات گُڑا اے آریپیں دنیا ءِ تہء آئی رنجانی ، آئی گم ءُ ڈکھانی متلبے ھست ات...؟
بلے اے متلب کُجا اِنت...؟
حدا اِنت...آئی عقیدگ گوش اِیت... بلے حدا کُجا اِنت...؟
حدا آزمانان اِنت...؟
حدا مردمءِ دلء اِنت..؟
حدا اے دنیا ءِ بنیاتی راھبند ءُ رند اِنت...؟
ھنچش آ راستی ء زانگ لوٹ اِیت کہ راستی چی یے..؟ راستی کُجا اِنت..؟ وشی کُجا اِنت..؟ ایمنی کُجا اِنت..؟ اے دراھیں جُستانی پسّو ء آئرا وت شوھاز کنگی بیت...!بلے ایش زندءِ المیں جُست انتءُ ایشانی پسّو ھچ جاھے ڈنّ ء چشکہ موجود ءُ ساڑی نہ انت پرچا کہ اگاں اے جُستانی پسّو ساری ء مردم ء دیگ بوتیں گُڑا چے حواری ءُ چے جُہد ءُ چے ڈکھ ءُ چے گم...؟
ھچ چیزے کہ ساری ء دیگ نہ بوتگ، بگیر اچ ایشی کہ مردم لوچ ءُ لگڑ پیدا بوتگ ءُ مردم نہ زانت کہ آئی جوھر کُجا انت...؟ مردم ء را چشکہ وتی جوھر ءُ وتی معنا ء چہ وتی وجود ء پد زانگی اِنت وھدے آ وتی آزاتی ء کارمرز کنت...
بنی آدم ءِ آزاتی آئی وتی جند ءِ وجود ءِ چہ کُلاں مزنیں راستیءُ حقیقت ءُ آئیڈل اِنت کہ ایش یک مارشتے تانکہ آ وتء را بزانت ، وتی حدا ء بزانت ءُ وتی راستی ء بزانت...! ءُ وھدے بنیادم وتی آزاتی ء زانت گُڑا چشکہ آ وتی راستی ء زانت...!
راستی ساریء دیگ نہ بوتگ... راستی ء درگیجگی اِنت، شوھاز کنگی اِنت پوہ ءُ سرپد بیگی اِنت...؟ ءُ ایشی ھاترء گام گام ء پیسلہ کنگی اِنت پرچا کہ اے ڈنّی دنیا کہ فطرت ءُ کُدرت ءِ دنیا گوشگ بیت گُنگدامیں دنیا یے... اے درچک، اے کوہ، اے دریاب ءُ اے زرءُ اے زرءِ چول ءُ اے گوات ءُ اے لوڑ ترا ھچ چیزے نہ گوش انت ءُ گوشت ھم نہ کن انت آ اُودء پرچے اوشتوک انت...؟
اے بنیادم اِنت کہ آیاں چاراِیت ءُ آیاں چہ وتی گنگدامی ء در کنت ءُ یک زبانے ءُ یک معنایے دنت...! نیکہ وت آیانی تہء چے معنایے ھست...؟ کس نہ زانت...
پمیشا اگاں بنیادم چیزاں معنا نہ دنت گُڑا کئے معنا دنت..؟ معنا گوں بنیادم ءِ آزاتی ء ءُ گوں آئی شعور ءُ زانت ءِ دلگوش ءِ سبب ء اِنت... یعنے اگاں من وتی کار ءُ کرد ء چہ راج دپتر ءِ اڑ ءُ جنجالاں بچارآں، ءُ ھر چیز ء کسمت ءُ بہت ءُ تالہ ءِ زیرپا بکن آں، گُڑااچ ایشی من ء کئے داشت کنت...؟
یعنے اگاں من وتی دست ءُ پاداں بہ نندآں، ءُ کسمت ءُ بہت ءِ دستاں بچارآں گُڑا منی دلگوش گوں کسمت ء بیت ءُ گوں وتی آزاتی ء نہ بیت، کہ من بُست باں ءُ وتی زندء بدل سدل بکن آں...!
ھنچش اگاں من ایوک ء گوں وتی کتاباں سرءُ چیر ببان ءُ دکانداری مہ کن آں گُڑا ایش منی وتی آزاتی ءِ کارمرز کنگ شُمار بیت کہ من کتابانی وانگ ء چہ دکانداری ء گیشتر شرتر حیال کُرت ءُ وتی آزاتی ء کارمرز کُرت... یعنے وتی شعوری جُہد ء کتابانی نیمگ ء دلگوش گور کُرت کہ منی ھمے دلگوش گور کنگ منی آزاتی شمار بیت کہ بگیر اچ اے دلگوش گور کنگ ء ڈنّی ئیں زند پمن بے معنا اِنت.. چی ء کہ ایشی تہء چُشیں معنایے نیست کہ اُودء ڈنی دنیا ءِ تہء پمّن موجود ءُ ساڑی بہ بیت...!
اگاں کسے حداء شوھاز کنت گُڑا آ وتی آزاتی ء کارمرز کنان وتی دراھیں دلگوشی ء گوں حدا ء گور کنت کہ فطرتءُ کُدرت ءِ یک یک حرکت ءُ عمل ءِ تہء حدائی شکل ء گنداِیت یا کہ وتء را چہ حدا نزینک حیال کنت...!
پیسلہ مردم ءِ وتی جندءِ دست ء اِنت، کہ آئرا حداءِ اے گام گام ء شوھازگ درکار اِنت یا کہ آئرا یک ھنچشیں حدایے بکار اِنت کہ بُرز آزمانانی تہء نندوک اِنت ءُ دنیاءِ سرء حکم کنان اِنت...؟
وتی آزاتی ء کارمرز کنگ دنیا ءِ چہ کُلّاں مشکل ءُ گرانیں عمل اِنت، بلے پہ مردم ء دگہ چے گچینے پشت کپتگ کہ آ آزات بہ بیت یا کہ وتی بد عقیدگی ءِ تہء زندبہ گوازین اِیت...؟
	منی وتی حیال ء اگاں اے دنیا ءِ تہء منی وتی جندءِ آزاتی ءِ معنایے ھست گُڑا آ ایش اِنت کہ من وتی آزاتی ء راجدپتر ءِ تہء کارمرز کنگ لوٹ آں ، یعنے من لوٹ آں کہ من مردمانی جمعی زند ءِ تہء وتی یک کسانیں کارے بکن آں کہ آ مئے راجدپتر ء دیمء بہ بارت ءُ آئرا اچ اے کوھنگیں رسم ءُ دوداں ، اچ اے بدعقیدگی ء ، اچ اے چلم زیری ء، اچ اے وھمگ ءُ وسوسگاں دربکنت ءُ دیمء بہ بارت....ھموداں کہ بنیادم آزات اِنت...آئی علم، آئی گوشگءُ گُشتانک ءُ آئی پکر ءُ ھیال دراہ آزات انت...!
	اے باز دراج ءُ باز پُرزوریں کارے، بلے اگاں مئے اے نسل اے کارء نہ کُرت گُڑا اُمیت اِنت کہ شُمئے نسل اے کارء دیمء بارت...
	منء اچ تو ھمے اُمیت اِنت منی بچّ!
حدا ترا گوں ھزاریں آزاتی ءُ ھزاریں وشّیاں گوں دُچار بہ کنت!
							
			تئی پِسّ








(2)
شال
4اکتوبر 1999؁ء
			منی بچّ
	وشّیانی نٗود ھر وھدء پرتو ساھیل ءُ ساچان بات انت!
	من وتی گوستگیں راہ داتگیں چِٹی ءِ تہء گوں تو وتی زندءِ بنیاتی ئیں فلسفہ ءِ باروء گپّ جتگ ات کہ من وتی باروء، حداءِ باروء، ڈنی دنیاءِ بابت ءُ دومیاں گوں وتی ھمسیادی ءُ نزینکی ءِ باروء گپّ جتگ ات کہ منی حیال ء اے دنیا ءِ تہء تانکہ مردم ھمے سئیں چاریں چیزانی باروء سوگہ نہ بوتگ ات گُڑا آ یک جوان ءُ شرّیں زندے گوازینت نہ کنت کہ اے درگت ء وتی ناسرپدی ءُ نابزانتی ءِ تہء آ ھنچشیں کار کنت کہ رند ء دراھیں عمر آ پہ وتی ھمے ناسرپدی ءُ ناپوھی ء پشومان ءُ مونجا ءُ ملور بیت...!
	من ایش نہ گوش آں کہ زند ءِ ھمے سئیں چاریں بنیاتی ئیں جُستانی باروء منی پکر دلجم ، سوگہ ءُ سکّ بوتگ کہ نوں منء گیشتر زانگ ءُ پوہ بُوگ ءِ ھچ واھگ ءُ ھچ تلوسگے نہ اِنت...چیء کہ آ ھرزانت ءُ ھرآگہی ء گوں یک دردے مان اِنت ، یک ڈکھ ءُ یک تکلیفے مان اِنت کہ بگیر اچ اے رنج ءُ تکلیف ء چشکہ زندءِ زہگ چہ تخلیق ءُ شوھاز ءِ لاپء ودی نہ بیت...! ءُ زند ءِ ھمے وشیں درد زندءِ ودی بُوگ ءِ سبب جوڑ بیت ، زند دیمء روان بیت چیء کہ زند مُدام متحرک ءُ دیمء رؤکیں چیزے کہ ایشی دیم ء روگ مردم ء وتی دلءِ تہء بیت وھدیکہ آ وتی جند ءِ ھیال ءُ پکراں بدل بُوان چاراِیت، ءُ گند اِیت کہ چیزانی باروء آئی پکر ءُ ھیال مُدام بدل سدل بُوان انت، آنکہ، کوہ، روچ، درچک، ءُ گوات چہ ازل ء ھما یک پیمء درا بنت بلے مئے دنیا ء گندگءُ چارگ ءِ رنگءُ تھامءُ چم چاری بدل بُوان روان اِنت، کہ دنیا ءِ اصل بدل سدل آنکہ مادی ئیں چیزانی تہء پیداک اِنت بلے اے بدل سدل راج دپتر ءِ کوٹ ءُ کلات ءِ نیام جین ء بُوان گندگ بیت ءُ بنیادم ءِ دل ءُ ارواح ءِ تہء ساریء ودی بیت کہ رند ء ایش مادی ئیں چیزانی نوکیں وڑ ءُ ڈولانی تہء وتء را پدّر کنت...!
ءُ بازیں زانتکاریں مردم گوش انت کہ بدلی سدلی مردم ءِ ھیال ءُ پکر ءُ ارواحانی تہء اِنت، نیکہ آئی مادی ئیں چیزانی تہء کہ وت مادی ئیں دنیا مئے ارواح ءُ حیالانی یک تچکیں دروشمے...بنیات ارواح ئیگ انت...بنیات ھیال ئیگ اِنت...ءُ ھنچش بنیات پکرانی محتاج ءُ احتاج اِنت...!
پمیشا من وھدے وتی جندءِ پکرانی ردوم ء چارآں تو منء گمان زور اِیت کہ اے ھیالانی تہء چنکس راستی ھست کہ مردم اچ ایشی چشکہ انکار کُرت نہ کنت کہ ھیال ءُ پکر مردمء بدل کن انت...اگاں کسّے ءِ ھیال بدل نہ انت گُڑا چش بزاں کہ آئی ارواح ء زنگ گپتگ یا کہ آئی ارواح مونجا ء ملور اِنت چی ء کہ آئی وتی زندگوں زندءِ دائم ء بدل بوؤکیں دنیا ء گوں ھم کوپگ ، ھم تپاک ءُ ھم مثل نہ اِنت...!
زندءِ دائمء حرکت کنگءِ سرء منی وتی سکھت برجاہ اِنت آنکہ منی وتی زند تاں بازیں وھدے ء منی وتی حیالانی نپس کشّیں جاورانی سیاھیں چاتءِ تہء گٹ گیر بوتگ ءُ من ھنچش ھیال کُرتگ چشکہ منی ارواح ءِ دراھیں مردم اوشتاتگ ءُ پہ مُدامی گٹ گیر بوتگ...!
بلے پدا وھدے ایش یعنے منی وتی زند گوں زندءِ ھمگیریں حرکت ءُ عمل ء ھم پادگ ءُ ھم گام بوتگ گُڑا منء ھمے مارشت بوتگ کہ منی وتی زند چہ دنیا ءِ...یعنے چہ وتی ذاتء جتائیں ڈنی دنیا ءِ عمل ءُ حرکت ء جتا نہ بوتگ بلکنا آئی یک المیں بہرے بوتگ کہ بلکنا منی وتی ناسرپدی ءُ نازانتی ءِ سبب ء من وتء را چہ دنیا ء جتا ھیال کنان بوتگ چشکہ من چہ دنیا ء جتائیں چیزے اِت اوں..!
	من گوں دنیا ءِ چلشت ء گوں یکجاہ ءُ ھوار حرکت منی تہء راجدپتر ءِ باروء یک مارشتے مان کُرتگ کہ ایشرا من وتی راجدپتر ءِ واکبی ءُ سرپدی زان آں ءُ ھیال کن آں کہ بگیر اچ چریشی چشکہ منی ذات سرجم ء سوگہ ئیں ذاتے نہ اِنت بلکنا یک جتائیں، پرشتگیں ءُ بے سیت ءُ بے پائدگیں ءُ بے لیکہ ئیں ذاتے...چیء کہ راجدپتر ءِ یک بہرے بُوگ ایوکء منی زندء یک معنایے دنت کہ منی وتی وت گرزی ءُ انا پرستی ءِ زند منء دیمء نہ بارت، چہ جائیکہ منی علم ءُ منی زانت ءُ سرپدی دنیا ءِ باروء ھرچنت بہ بیت بلے تانکہ ایشی تہء راجدپتر ءِ زانت ھوار نہ بیت یک مردمے ءِ زند ء ھچ معنا نیست...!
	پمیشا مروچیگیں کاگد ءِ تہء من چہ وتی بنیاتی ئیں زندءِ فلسفہ ء رند ترا وتی راجدپترءِ باروء فلسفہ ءُ پکر چہ واکب بہ کن آں کہ منی نزدء راجدپترءِ معنا چے اِنت.؟
	ءُ درگت ء من وتی ھما ساری ءِ ھبر ءِ نیمگ ء تئی دلگوشی ء لوٹ آں کہ من وتی گوستگیں کاگد ءِ تہء راجدپتر ءِ باروء اے ذکر ء کُرتگ ات کہ مئے دراھیں حرکت ءُ عمل راجدپتر ءِ المیں بہر انت... یعنے بنی آدم ءِ ھر حرکت ءُ ھر عمل راجدپتر ءِ تہء پیداک اِنتءُ اچ ایشی جتا نہ اِنت...!!	
	ءُ من برے ھبر ءِ سرء چش رستگ کہ زند اگاں بنیاتی صورت ء ارواح ءُ ھیالے گُڑا الم ء ایش وتء را ھر جاہ ، ھر وھدء ءُ ھر ساعت ء یک پیمء دیمء کاراِیت یعنے ایش مُدام چہ جہل ء بُرز روت، چہ کوھن ء نوک بیت ءُ چہ نوک ء کوھن بیت ءُ دیمء روان بیت...کہ راجدپتر ءِ رخ ءُ دیم مُدام بالائی اِنت کہ ایش گوستگیں چیزاں پدا نیار اِیت، بلکنا چہ گوستگیں سرگوستاں نوکیں چیز ھیل کنان نوکیں چیز پیدا کنت، نوکیں دروشم دیمء کاراِیت، ءُ نوکیں رنگ ءُ مقامانی سبب جوڑ بیت کہ ایش چشکہ راجدپتر ءِ سرشت ءُ زانشت ءِ تہء نوشتہ اِنت کہ ایش دیمء بہ روت...!
	چیء کہ وتی زانشت ءُ زانت ءُ جوھر ءُ مجگ ءِ تہء راجدپتر یک حیالے ، یک پکرے کہ ایشی ءِ ردوم ڈنّی دنیا ءِ تہء پیداک اِنت...تہ بگیر اچ ایشی زانگ نہ بیت کہ حیال کُجا شُت...؟ حیال ء کئے دیست.کس نہ دیست...؟
حیال ءُ پکر ءُ ارواح گندگی ءُ چارگی ئیں چیزے نہ اِنت بلکنا ایش یک ھنچشیں زورءُ طاقتے کہ چہ یک تہاری یے ء چہ چست بیت کہ اے تہاری ء ھچ حدءُ اویلے نیست ، ھچ کساسے نیست کہ ایش ازلی ئیں قوتے ءُ ایش بے حدّ ءُ اویل زانگ بیت کہ نہ آئی سرءُ نہ گُڈّسر زانگ بیت، کہ مردم ءِ زندءِ بنداتے ھست ، اوّلے ھست، ءُ آخر ءُ گُڈّ سرے ھست کہ گوں آئی زندءُ مرک جنوک انت..کہ آئی زند اے دنیا ءِ تہء گونڈ ءُ کسان اِنت...پمیشا وھدے بنیادم وتء را گوں یک دگہ بے کچ ءُ بے کساسیں زور ءُ قوتے ء گوں چاراِیت گُڑا آئی تہ ء دگہ پیمیں زانگ ءُ زانت ءُ مارشتے چست بیت کہ آئی ھمے زانگ ءُ زانشت ءُ زانت ءُ سرپدی ء من راجدپتری واکبی ءُ سرپدی حیال کن آں کہ اے مارشت من ء چہ وتی کالج ءِ زمانگء بُوان بوت ءُ یونیورسٹی ءِ زمانگ ء ایش رُدان بوت ءُ وھدے من زندءِ ھمروچیگیں اڑءُ جنجالانی تہء دست مان کُرت تو ایش اچ من گار بوت، زیان بوت، بلے ایشی مارشت چہ منی دلء دور نہ بوت...چی ء کہ منی وتی زندءِ زُرتگیں پیشگءُ کارمنء اجازہ نہ دات انت کہ من وتی راجدپتر ء سرپدی ءُ زانتء درشان بکن آں...
	ھرمردمء اے دنیا ءِ تہء حدا ء گوں حاصیں ڈولے ء پیدا کُرتگ ءُ آئی تہء یک حاصیں کارءُ کردے ءِ گنجائشت مان کُرتگ تانکہ آ وتی راجدپتری کارءُ کردء دنیا ءِ دیمء پیش بہ داراِیت کہ بگیر اچ ایشی چشکہ آئی دراھیں زند پوک ءُ بے سیت ات...
من نہ زان آں کہ من راجدپتر ءِ چھیل ءُ چانکانی تہء یک پرکایے ات، یک سنگ ءُ یک ڈونکے ات یا کہ منی حبّ ءُ واھگ آریپیں کارءُ کارست اِت انت...؟ من نہ زان آں بلے من ھمنکس زان آں کہ منی تہء راجدپتری سرپدی ءِ یک تھریشاسے المء مان بوتگ کہ من مُدام وتی زندء یک دگہ آریپیں زورءُ قوتے ءِ ھم تپاکی ءُ ھمگرنچی ءِ تہء چاراِتگ ءُ دیستگ ، چشکہ منی وتی ذاتی حرکتاں ابید منی یک دگہ راجدپتر کارءُ کردے بوتگ کہ نوں اچ منی چماں چیر بوتگ...!
	ءُ من مُدام ھمے جُست ءُ پدءِ پدا بوتگ اوں کہ آخر منی وتی ذات گوں دنیا ءِ ارواح ء چون یکے ات...؟ چیء کہ من گوں دنیا ءِ ارواح ء یکے بُوگ لوٹ اِت ءُ اچ آئی جتائیں زندے گوازینگ پمّن پوچ ءُ بے سیتیں زندے ات کہ وتی دراھیں دولت، زرءُ طاقت ء ابیداگاں اے دنیا منء منی راجدپتری زانت ءُ سرپدی ء چہ زبہر کُرت یا کہ دور کُرت گُڑا من ء چشیں نام ءُ نسب، زورءُ طاقت ءُ دولت ھم بکار نہ ات ءُ من ایشی تہء سکّ دلجم ءُ سوگہ ات اوں...
	ءُ ھمے وجہء منی دراھیں ورنائی وابانی تہء گوست کہ منء ’حیال‘ مُدام وتی نیمگء چِکّان بوت انت کہ بگیر چہ حیال ءُ پکراں چشکہ من زندگ بوت نہ کُرت ، چہ جائیکہ منء ھر چنت کہ آرام ءُ آسودگی چےء پہ نصیب مہ بوتیں...!
من راجدپترزانگ لوٹ اِت ءُ ھرجاورء لوٹ اِت...
منء کاونٹ لیوٹالسٹائی، ہنری ڈیوڈ تھورءُ مہاتما گاندھی ءِ فلسفہ ءِ تہء وتی راجدپتر ءِ زانت ءِ اولی وار مارشت بوت کہ اچ ایشی ساری خلیل جبران ءِ مونجائی ءُ ملوری ءُ کافکاؔ ءِ المیں نہ وشّی منء ھم مونجا ءُ ملور کُرتگ ءُ دور داتگ ات... بلے نوں چہ
 ’ ایمنی ءُ جنگ‘ ءِ وانگء پد من ء ھنچش تورگء ات چشکہ من راجدپتر ءِ ارواح ء دست جنان ات اوں...وتی ارواح ءُ ساہ ء مارشت کنان ات اوں...! ءُ من وتی ورنائی ءِ لہڑگ ءُ جوشانی تہء وتء را ٹالسٹائی، گاندھی ءُ ھنری ڈیوڈ تھورو گوند اِت چشکہ آیانی ڈولء یک روچی من راجدپتر ءِ اسپ ءُ مہری ء وتی دیمء اڑہ جنان ءُ جمّاز کنان گندان باں...! ءُ المی ء گندان باں، دنیا ءِ ھچ طاقت ءُ زورے منء داشت نہ کنت کہ من راجدپتر ی واکبی ءُ زانت ء چہ زبہر بہ باں...!
	اصل ء راجدپتر ، الس ءُ مہلوک ءِ جمعی جُہدءِ نام اِنت کہ ایشی تہء چہ سائنس ، اِزم ءُ آرٹ، ساز ءُ زیمل، دود ءُ ربیدگ ءُ سیاست ءُ اقتصاد ء بگر تانکہ جنگءُ ایمنی ءِ دارھیں جُستاں ایشی تہء ھر چیز پتاؤک ءُ بندوک ءُ گرہن ات کہ یک چیزے چہ دومی چیز ء جتانہ ات ءُ نیکہ جتا بوت کُرت...!
	اگاں مہلوک، اُلس ءُ اُستمان وتی دراھیں جُہد ءِ تہء مشکول ات گُڑا ایشی متلب ایش ات کہ یک چیزے المی اِدء ڈنّ ء ھست ات کہ آ چیزاں چو مقناطیسء وتی نیمگء چِکّان ءُ گِر کنان ات...!
	ءُ اے قوت ءِ نام راجدپتر ات کہ ایشی تہء مارکسزم ءِ گوشتن ءِ رُوء اقتصاد ءُ مالی واھگانی دست گیر کنگ یک مزنیں محرکے ات کہ آ مردمان دیمی کنان ات کہ پہ وتی مالی جاورانی شر کنگ ء ، پہ زرّ کٹّگ ، پہ زرّ مُچّ کنگ ء آ وتی جُہد ء کنان اِت انت، کہ ایشی تہء آ چہ وتی بنداتی جنگل ءُ بیابان ءِ زند ء لڈّ ءُ بار کنان دیم پہ دودمان ء کنزان اِت انت، کہ آیانی مذہبی ،سیاسی، فکری، علمی ءُ اقتصادی نظریہ ءُ فلسفہانی بنیات آیانی ھمے مال ءُ زرّ ءُ مڈّی مُچّ کنگ ءُ نزّ آرگ ءِ تہء پدّر بُوان اِت انت،کہ آ چہ وتی جنگل ءُ پہوال ءِ زندء بہ نوکیں سرمایہ داری راھبند ءِ تہء گام ایرکُرتگ ات کہ ادء بنیادم ءِ ھمسیادی ءُ نزینکیانی یک نوکیں رنگے دیمء اھتگ ات کہ نوں اے سرمایہ داری وتی دراھیں دیمروئی ء ابید تنے وھدی محنت ءُ واحری کشیں پوریاگرانی محنت ء پہ کم بہار زورگء ات، ءُ پہ وت گران بہائیں کارجاہءُ ماڑی بندگء ات...!
	مارکسزم ءِ تہء اولی وار من محنت ءُ واحری کشّی ءِ ’بیگانگی‘ ء چہ واکب بوت اوں کہ ایش منی حیالانی تہء یک توپانے مان کُرت چشکہ راستی من راجدپتر ءِ جناس ء وتی دیمء اوشتوک گندگء اوں...!
	محنت ءُ واحری کشی ءُ زوھد ءِ بیگانگی..؟
	ھو! محنت ءُ واحری کشی ءِ بیگانگی راجدپتر ءِ ارواح ات..کہ چہ وتء ٹھوس صورت ءُ دروشم ءِ تہء جتا بوتگ ات ءُ نوں گندگ بوت ءُ زانگ بوت کہ بچار! محنت ءُ واحری کشی ءِ بیگانگی ءِ تہء راجدپتر ءِ وتی ارواح ءِ بیگانگی پوشیدگ ات کہ ھمے بیگانگی چشکہ راجدپتر ءِ بیگانگی ات کہ یک ارواحے کہ چہ وتی جندءِ ذات ء بیگانگ وتء رازانگ ءُ سرپد بُوگ لوٹ اِت...!
	مارکسزم ءِ آریپیں فلسفہ ءِ تہء من راجدپتری قوت ء چہ واکب بوت اوں بلے ایشی تہء نہ زان آں پرچے منء یک تکانسری یے بُوگء ات...؟ چشکہ راجدپتر ءِ زانگ ء ابید من تنے وھدی ھما قوت ءُ ھما زور ء نہ زانت کہ گوں آئی من وت چو تسبیحگ ءِ دانگاں لڑءُ بندوک اِت اوں...مارکسزم ءِ نظریہ سائنسی ات ءُ ایشی تہء یک دلیلے مان ات...بلے نہ زان آں من ء ھمے مارشت بُوت چشکہ من اچ ایشی دور اِت اوں...
من وتء را راجدپتر ءِ یک بہرے حیال کنگ لوٹ اِت...
یک نوکیں بانداتے ءِ ھاتر ء من سوشلزم ءِ پرچارک جوڑ بوت اوں، بلے منی راجی بروبری ءُ انصاف ءُ عدل ءِ واھگانی ھاترء یک پارٹی ءُ یک چن ءُ لانچے ءِ بہر بُوگی ات، وھدیکہ من پارٹی ءُ آئی منشور پیمیں چیزانی تہء نہ زان آں پرچے وتی گین ء گُٹّو ھیال کُرت چشکہ پارٹی ءُ سیاست ءِ چیل ءُ چانکانی تہء من مارکسزم ءِ محنت ءِ بیگانگی ء بلکنا مہ زانتیں ءُ پارٹی ءُ سیاست ءِ ہتء یک کارکے جوڑ بباں...من تُرس اِت...حرزکُرت..ءُ من سیاست ءِ بہر نہ بوت...پرچا کہ من سک گیریں سیاسی راھبندانی تہء وتی آزات ھیالی ء چہ زبہر بوت اوں ءُ من ء تُرس ھست ات...آنکہ من وتی راجدپتری کارءُ کردء پیش دارگ لوٹ اِت بلے وتی پکری ردوم ءِ تہء...!
	ءُ مارکسزم ءِ تہء راجی انصاف ءُ عدل ءِ یک فلسفہ یے آنکہ المی ھست ات بلے من ایشرا شدّت پسندی ءِ تہء گندگ نہ لوٹ اِت چیء کہ مردمانی سرانی گُڈّگ ءِ تہء اگاں نظریہ ءُ پکر دیمء روت گُڑا ذاتی صورتء من اچ ایشی تُرس اِت ءُ بیم کنان بوت اوں...!
	بلے مارکسزم ءِ عمرانیات ء راجدپتر ءِ بیگانگی کہ واحری کشانی واحری کشی ءُ بیگانگی ءِ تہء پدّر بُوگء ات پمّن یک مزنیں آگہی ات ءُ من دنیا ءِ تہء دراھیں جبرءُ زلم ءُ زوراکیانی بدواہ بوت اوں ءُ تنے وھدی ھست اوں کہ اے دنیا ء اگاں دیمء روگی اِنت گُڑا عدم تشدد ءِ تہء، راجی انصاف ءِ تہء، ءُ علم ءُ زانت ءُ صبر ءُ برداشت ءِ تہء دیم ء روگی اِنت کہ ایشی دگہ ھچ راھے نیست ءُ من راجدپتر ءِ ردوم ء عدم تشدد ءِ تہء گندگ ءُ زانگ لوٹ آں، ءُ مارکسزم ءِ عمرانیات کہ راجدپتر ءِ ردوم ءِ باروء اِنت، وتی تہء تنے وھدی یک قوت ءُ زورے داراِیت....اگاں ایشی پکر ءُ فلسفہ ء چہ سکّ گیریءُ پھرشدتی ء درکنگ بہ بیت...!
	چی ء کہ رندء چشکہ من ء خبر کپت کہ چہ بنیادم ءِ مالی ءُ اقتصادی جاوراں ابید بنیادم ءِ آزاتی ءِ یک مارشتے ھم ھست، کہ منی ھیال ء بنی آدم ءِ ھمے مارشت چرائی مالی لوٹ ءُ گزرانی پیلوی ء گیش چشکہ زور آور انت کہ ھر مردم آزات بُوگ لوٹ اِیت، ءُ ھرمردم لوٹ اِیت کہ آئی ء چہ بُرز ء حکم دیگ بہ بیت تانکہ آ وتی گپتارءُ کردارءِ تہء وتی گوشگ ءُ نویسگ ءِ تہء آزات بہ بیت ءُ بگیر اچ اے آزاتی ءِ مارشت ء زند بے سیت ءُ پوک اِنت...!
	راجدپتر ءِ دیمء بروکیں قوت اگاں آزاتی ءِ مارشت ءِ تہء چیزے مہ بنت تہ گُڑا ایوک ء نان ورگ ءُ وسپگ ءِ تہء کمیونزم ءِ راھبندانی تہء ھرکس آسودگ ءُ آرام ء ات، بلے سوویت یونین ءِ گمسار ءُ گار بُوگ ء پد ھم بنی آدم ءِ آزاتی ءِ مارگ ءُ مارشت نہ مُرتگ ءُ راجدپتر گیشتر آزاتی ءُ گیشتر برداشت، گیشتر علم ءُ گیشتر ایمنی ءِ واھگ داراِنت، ءُ بنیادم گیشتر عدل لوٹ اِیت، انصاف لوٹ اِیت، ءُ زلم ءُ زوراکیاں چہ دور بُوگ لوٹ اِیت...
	منی راجدپتر ءِ حیال ءِ تہء مہلوک، اُلس ءُ استمان ءِ واھگ چہ منی ذاتء گیشتر معنا ءُ متلب دار انت، چیء کہ منی وتی جندءِ ردوم یک راجے ءِ تہء بوتگ ، چہ جائیکہ اے راج ھرچنت کہ بے زانت، ناسرپد ءُ ناواکب بہ بیت بلے ایشی مہلوک ءِ واب پہ وتی جندءِ آزاتی ء اِنت کہ آ ھما رند ءُ جاہ ء سر بُوگء پہ واب گندان کہ ادء ھچ زُلم ءُ زوراکی ءُ ھچ جبر ءُ زیادتی یے گوں آیاں پیش مئیت...!
	ءُ من زان آں کہ منی دراھیں حبّ ءُ واھگانی تہء آنکہ وتی ذاتی گرذ مان انت بلے من مُدام ھمے لوٹ اِتگ کہ من چہ وتی ذات ء چہ دربیایاں ءُ راجدپتر ءِ یکّ بہرے جوڑ بباں...
	منی جندءِ ذات ءِ یکین ’ نہ ‘ کنگ من ء کدی کدی راجدپتر ءِ یک المیں بہرے جوڑ کنت کہ ایش چہ منی ھزاریں ’ھو‘ ءُ ’آں‘ کنگء چہ گیشتر زور آور ءُ طاقتور اِنت..!
	ما راجدپتر ءِ چیل ءُ چانکانی تہء وتی راجی زندءِ یک ھنچشیں درجگے ء اوشتوک ایں کہ آئی دراھیں توانائی، زورءُ طاقت نوں ھلاس بوتگ کہ نوں ایشی تہء ھچ زورے نیست کہ ایشی دارھیں ماڑی ڈھرگ کہ نہ زان آں کہ کدی ڈھیر بہ بیت...؟
	ءُ ھمے ڈھروکیں ماڑی ءِ تہء ما نندوک راجدپتری واکبی ءِ گپاں جنان ایں... کہ منء ایش باز عجب تور اِیت کہ من چش ھیال کن آں...بلے زندءِ تہء ھیال ءُ پکر ءِ داگاں کئے داشت کنت..؟ ھرچنت کہ تو بنیادم ءِ پکرانی سرء پابندی جن ئے ھمنکس گیش اے پکرءُ ھیال دیمء روانت چی ء کہ راجدپتر ء دیمء روگی اِنت ءُ پہ وت یک نوکیں راھے پچ کنگی اِنت، پرچا کہ بنیادم ءِ آزاتی ءِ مارشت چرائی ھر چیز ء گیشتر زورآور اِنت، ءُ اگاں بنی آدم ءِ تہء اے آزاتی ءِ مارگءُ مارشت مہ بوتیں گُڑا نہ زان آں آ وتء را کُجام تہاریانی بہرے ھیال بہ کُرتیں...؟ ءُ من زان آں کہ منی وتی راجدپتری کار ءُ کرد ایوک ء لوزانی تہء پیش کنگ لوٹ آں ، چیء کہ من راجدپتر ءِ نبض ءِ سرء وتی دستء ایر کنگ لوٹ آں کہ اگاں من راجدپتر ءِ نبض ء زانت گُڑا چش بگوش کہ من وتء را زانت، ءُ وتی حداء زانت،ءُ راستی ء زانت۔ منء وتی شوھاز بکار انت، راستی بکار اِنت...ءُ حدا بکار اِنت کہ حدائی باروء من گوش آں کہ بنیادم ءِ ارواح ءِ بنیات ، یعنے ھما سیاہ تہاری ءُ شپ کہ اچ اُداں ارواح ءِ اوّلی تھریشاس درا بوتگ گڑا حدا اِنت، راستی اِنت، کہ آئی زانگ وتی آزاتی ءِ زانگ اِنت، چیء کہ من حداء راستیءُ راستی ء حدا ھیال کن آں، کہ ھر کس راستی ءِ شوھاز ء کنت، گُڑا آ چشکہ حداءِ شوھاز ء کنت ءُ ھر کس حداء زانت گُڑا آزاتی ء چہ واکب بیت پرچا کہ بنیادم ءِ تہء آزاتی ءِ واھگ حداءِ واھگ اِنت...
	حدا بنیادم ءِ زندءِ تہء یک دائمیں قوتے کہ روایتی مذہب حداء آزمانانی تہء بُرتگ ءُ سرکُرتگ بلے منی حیال ء حدا راجدپترءِ ھنچش یک بہرے چشکہ من ءُ تو اے دنیا ءِ بہر ایں....!
	حدا چہ راجدپتر ء جتا نہ اِنت بلکنا ما ءُ حدا دراھمے راجدپتر ءِ تہء بہراں ، ھرکس وتی آزاتی ء کارمرز کنت گُڑا آ حدا ءُ راستی ء زانت ءُ کسے کہ وتی بدعقیدگی یا کہ بے عقیدگی ءِ تہء کوھنگیں رسم ءُ دود ءُ رواجانی تہء زند گوازین اِیت گُڑا آ وتی آزاتی ء چہ دلء شموش اِیت ءُ حدا ء چشیں بدعقیدگی بکارنہ اِنت، حدا راستی اِنتءُ راستی چشیں چیزے نہ اِنت کہ اِدء ڈنّ ء اِنت بلکنا ایش گریب ءُ بزّگ ءِ آہ سڑدانی تہء اِنت، مذلومانی ٹپّ ءُ ریشانی تہء ایر اِنت کہ زالمانی دستی ء آیانی بدن نیل بستگ ءُ ارواح ٹپّی بوتگ!
	مئے وتی زند چے زندے اگاں ایش پہ ایدگہ مردماں نہ اِنت..؟ ایدگرانی درداں مارگ ءِ تہء مئے زندءِ معنا ءُ متلب اِنت،چیء کہ وھدے ما ایدگرانی درداں مار ایں ءُ مارش کنان بئیں گُڑا یک صورتے ء ما چہ راستی ءُ حداء نزینک بئیں....!
	منی بچ من نہ زان آں کہ منی اے پرشتگیں ھیال ترا دوست بنت کہ نہ بنت...؟ بلے اچ ایشی ابید من لوٹ آں کہ وتی ھیالاں گوں تو درشان بکن آں، چی ء کہ منی واھگ ھمیش اِنت کہ ھر چیزے منء تور اِیت گُڑا ایدگراں ھم بہ تور اِیت...
		نوں اچ تو موکل گر آں...
		حدائی امانء بئے..
					تئی پِسّ
(3)

شال
نومبر 1999؁ء
			منی بچّ
	اُمیت اِنت کہ تو دراہ ءُ جوڑ ءُ وش ءُ وشال ئے...
	مروچی من نہ زان آں پرچے من لوٹ آں کہ گوں تو یک ھنچشیں جیڑہے ءِ باروء گپّ ءُ ھبر بکن آں کہ اے ویل ءُ جیڑہ منء چہ بندات ء یک بے جاراتی ءُ یک تکانسری یے دیان بوتگ...!
	ءُ اے جیڑہ ایش اِنت کہ مئے مردم ءُ بنیادمانی تہء یک قوت ءُ زورے مان اِنت کہ ایشرا ما زندگانی ءِ قوت ءُ طاقت گوشت کن ایں...کہ نفسیات ءِ زُبان ءِ تہء ایشرا ’لبیڈو‘ گوشگ بیت...
	من اِدء گوں تو اے بحث ء کنگ نہ لوٹ اں کہ ’لبیڈو‘ ءِ اصلیت چی اِنت...؟ چیء کہ اگاں تو سگمنڈ فرائڈ ء ونتگ گُڑا ترا لبیڈو ءِ باروء شری ء علم بیت کہ ایش ھما طاقت اِنت کہ اچ ایشی دنیا ءِ دراھیں رنگ ءُ تھام ودی بیت کہ وتی اصلیت ءِ تہء ایش یک بے ڈول، بے راہ ءُ کشکیں طاقتے کہ ایشی کارءُ کرد ھمیشی تہء چیر اِنت کہ ایش وتء را چوں پدّرءُ سہرا بہ کنت...؟ کہ تو ایشرا واھگ ءُ اُمیتانی تپد ءُ گرمائشت ھم گوشت کن ئے کہ ایشی بنیات ءِ تہء زندگانی وتء را دنیا ءِ دیمء پیش داراِیت...ءُ نپسءِ واھگانی تہء ایش مئے دیمء کئیت کہ نر گوں مادگء ، جنین گوں وتی مردء ءُ ورنائی گوں ورنائیں، ءُ دراھیں ءُ جوڑیں بدن ء گوں یکجاہ، ھوارءُ ھمگرنچ بُوگ لوٹ اِیت تانکہ زندگانی ھوپار در بکپ انت...تانکہ زندگانی دیمء بروت....!
	ءُ پمّن مُدام اے ھبر یک رازے بوتگ کہ آخر’لبیڈو‘ یعنے زندگانی ءِ قوت گوں مئے عقیدگ ءُ سکھت ءُ یکین ءُ مئے راجدپتری واکبی ءُ سرپدی ء گوں چون بندوک ات..؟
	اگاں ھر چیز گوں سکھت ءُ یکین ءِ مئے بنیاتی ئیں واھگاں گوں بندوک ات ءُ اگاں ھرچیز وتء را راجدپترءِ تہء درشان کُرت گُڑا مئے ’لبیڈو‘ ھم وت گوں مئے راجدپتری ویل ءُ جنجالاں گوں بندوک ات کہ ایش ھم مئے راجدپتر ءِ یک بہرے ات ... آنکہ راجدپتر ءِ وجود ءُ ساڑی بُوگ ء چہ ساری، مئے سکھت ءُ مئے عقیدگاں چہ ساری ءُ پیسر ء مئے دودمانء چہ باز ساری ’لبیڈو‘ ءِ وجود ءُ ھستی مئے بدن ءِ تہء بُوتگ کہ یک صورتے ء ایش چہ مئے راجدپتر ءِ بہر نہ بوتگ چیء کہ راجدپتر ءِ وجود ء پد ’لبیڈو‘ وتی دروشم ءُ شکل ء ھم بلکنا بدل کُرتگ ات، ءُ مئے دیمء اھتگ ات...یعنے راجدپتر وت بلکنا مئے دراھیں دودمان ءِ واگانی داروکیں قوت بوتگ....چشکہ اگاں راجدپتر ءِ واگ مہ بوتین انت تو بنیادم تنے وھدی وتی جنگلءُ پہوالیں زندءِ تہء زندگانی کنان بوتیں...ءُ چشکہ اے دراھیں مذہب، فلسفہ، سیاست، اقتصاد، رسمءُ رواج، اِزم ءُ آرٹ مہ بوتین انت، ءُ بنیادم وتی ’لبیڈو‘ ءِ تپدءِ تہء زندگانی کنان یک بے ڈول ءُ بے راھیں کشکے ءِ سرء روان بوتیں..ءُ مہ زانتیں کہ آئر حدا پرچے پیدا کُرتگ..؟ یا کہ بلکنا آچہ حدا ءِ وجودء ھم ناسرپد ءُ ناواکب بوتیں...!
	بزاں’لبیڈو‘ زندگانی ءِ یک کورءُ زُبنیں قوتے کہ راجدپتر ایشر ا واگ دیان وتی کشک ءُ راہءِ سرء دیمی بران انت کہ بنیادم ءِ دودمان ءُ آئی بدنءِ تہء پادآؤکیں تپد ءُ گرمائشت ءِ نیام ء یک جنگءُ دعوےٰے ءُ پسات ءُ یک جیڑہے ءِ دائمی ء مان اِنت کہ چہ یک نیمگء زندگانی وتء را بگیر چہ نیکی ءُ شرّی ءُ گندگی ءُ بدی ءِ علمءُ زانت ء دیمء کاراِیت ءُ دومی نیمگء دودمان ءُ راجدپتر ھمے بے واگیں تپد ءُ تؤشانی دارءُ گیر ءِ تہء مشکول اِنت...!
	بزاں اے دنیا ءِ تہء مُدام یک جنگ ءُ یک پساتے جاری ءُ ساری اِنت کہ دودمان ءُ راجدپتر بنیادم ءِ بنیاتی ئیں زندگانی ءِ قوت ءُ طاقتء زور ء یک کشک، یک راہءُ یک راھبندے دیگ لوٹ اِت ءُ دومی نیمگء آئی لبیڈو آئرا وتی سرزوراکی ءِ لوڑ ءُ مُجانی تہء یک دگہ نیمگے ء برگ لوٹ اِیت، کہ ایشی ھچ منزل ءُ ھچ لیکہے نہ اِنت ، بگیر اچ ایشی کہ ایش وتء را ھر دروشم ء ھر شکل ءِ تہء پدّر بہ کنت...
	لبیڈو ءِ تہء نیکی ءُ بدی نیست..پدا راج دپتر ءُ دودمان ءِ تہء نیکی ءُ بدی ھست...ءُ اے تضاد ءُ اے بے ڈولداری مئے راجدپتر ءِ چہ کُلّاں مزنیں المیہ ءُ چہ کُلّاں مزنیں ڈکھ ءُ رنج اِنت کہ ماوتی دود مان ءُ راجدپتر ءِ نیکی ءُ بدی، رُژنائی ءُ تہاری ءُ روچءُ شپءِ مارشتانی تہء وتی ’لبیڈو‘ ءِ واگ ءُ ساداں داران ، ایشرا یک ڈولداری ءُ یک راہ ءُ کشکے ءِ سرء برگ لوٹ آں...بلے دومی نیمگء مئے دلءِ تپد ءُ گرمائشت ءُ زندگانی ءِ قوت ءُ زورءُ طاقت مارا یک دگہ دمگءُ کُنڈے ء برگ لوٹ اِیت...! ءُ ما نہ زان ایں کہ مئے نیکی ءُ بدی ءِ ھیال ءُ پکر راجدپتر ءِ پیداکنوک اِنت...یا کہ مئے تہء بنیاتی صورت ء نیکی مان اِنت..؟
	بلے مئے لبیڈو ءِ تہء جُست مارا سوج دنت کہ مئے بنیادم ءُ آدم ذاتانی بنیاتی ئیں سرشستءُ زانشت ءِ تہء چشکہ نہ نیکی ھستءُ نیکی بدیـ؟ بلکنا اُدء یک زورءُ یک طاقتے ھست کہ آ وتء را پدّر کنگ لوٹ اِیت، وتء را پیش دارگ لوٹ اِیت کہ آ چنکس زورآور ءُ طاقتور اِنت...؟ وھدیکہ مئے راجدپتر وتی ردوم ءُ دیمروئی ءِ تہء یک دگہ وڑے پیش داراِیت کہ ایشی تہء نیکی ،بدی، راستی ءُ جوانی ءِ ھیال جوڑ بوتگ، چیء کہ بگیر چہ ’لبیڈو‘ ءِ واھگانی دارگء مئے دودمان دیمء نہ روت ءُ بلکنا وتی تپد ءُ گرمائشت ءِ تہء سُچان ھچ چیزے نہ بیت،بلکنا وتی آس ءِ تہء سُچان ھاک ءُ پُر جوڑ بیت...!
	نوں اے ھبر ء وھدے من زانت یا کہ زانگ ءِ جُہد کُرت گُڑا من ء ھنچش تور اِت چشکہ مئے ’لبیڈو‘ ءُ مئے راجدپتر ءِ نیام ء یک مزنیں تفاوتءُ تضادے مان اِنت کہ وتی لبیڈو ءِ زانت ء بگیر مئے ایدگہ دراھیں زانت پوک ءُ بے سیت اِنت چیء کہ راجدپتر ءِ تہء ھر نظریہ ءُ ھرپکر ءُ ھیالے کہ بنیادم وتی باروء بستگءُ جوڑ کُرتگ گُڑا آ یک المی ئیں راہ ءُ کِشکے نہ ات ...گُڑا راستیءِ یک حیالے نہ ات بلکنا زندءِ راستی یکے نہ ات بلکنا بازیں راستی اِت انت...ءُ اے بازیں راستی گُڈّسرء مئے یکین راستی ءِ سرء اھت ءُ اوشتات انت کہ بنیادمءِ وتی اصلیت ءِ تہء یک گرمائشت ءُ یک تپدے ات کہ ایش وتء را مُدام پدّر کنگ لوٹ اِت کہ آئی دراھیں راستی، نیکی، ءُ بدی ءُ گندگی ءِ علم آئی راجدپتر ءِ دیوکیں چیز اِت انت....
	اگاں راجدپتردیمء روان ات، گُڑا ایشی متلب ایش ات کہ مئے وتی جند ءِ سیاہ تہاریں قوتانی سرء زورمان آیگء ات، یعنے ما وتی لبیڈو ءِ بے راہ ءُ بے کِشکیں زورآوری ء دارگ لوٹ اِت کہ بنیاتی ئیں صورتء مئے لبیڈو سیاہ تہار ءُ زورآوریں قوتے ات کہ ایش چو مستیں لیڑوء پلیلک در کنان ،دریشامپ جنان ات کہ کدی کدی ایشی دارگ پمّا سک مشکلءُ سک گران بوت...
	ءُ اگاں مئے لبیڈو مئے وجود ءِ بنیات یک تپد ءُ یک گرمائشت ءِ سرء ایر ات گُڑا ایشی متلب ایش ات کہ مئے راستی ءِ علم ءُ زانت ءُ ادراک ھم اضافی ات یعنے ھردورءِ وتی یک سرپدی یے ات، کہ چہ دومی دورءِ زانت ءُ سرپدی ء چہ جتا ات...!
	چی ء کہ بنیادم ءِ راجدپتر وتی’لبیڈو‘ ءُ وتی ھمروچیگیں زندءِ راستیاں گوں وتی زندء دیمء برگ لوٹ اِیت کہ پہ بنیادم ء یک درجگے ھم آئی زندءِ گُڈّی ئیں درجگ نہ اِنت بلکنا آئی دیمء تنے وھدی دگہ بازیں دنیا ھست اِت انت کہ اچ ایشاں ناواکب ءُ ناسرپد ات ءُ آیانی شوھازگ ءُ درگیجگ چشکہ آئی زندءِ مستریں کارءُ کارست ات...!
	ءُ منی جند ءِ ھیال ء مئے لبیڈو ءُ مئے راجدپتر ءِ نیامء اگاں یک تضاد ءُ یک تفاوتے مان ات گُڑا اے تضاد ءُ اے تفاوت ء ایوک ء ما وتی آزاتیءِ مارشتانی تہء دور کُرت ، کُرتاں یعنے ما وتی کورءُ زُبنیں زندگانی ءِ قوت ء یک راہ ءُ یک کشکے ایوک ء وتی آزاتی ءِ مارشتانی تہء دات کُرتاں کہ ما را زندگانی ءِ ھما قوتءُ زورانی پاسوانی ءُ پشتی وانی ء کنگ لوٹ اِت ھما کہ مئے زندگانی ء دیمء بر انت...یا کہ ھما کہ مئے لبیڈو ءِ کورءُ زُبنیں سرزوراکی ء یک شرّیں راھے دینت کہ زندگانی ء دیمء برگ ، زندگانی ء پروموٹ کنگ اصل نیکی اِنت کہ اگاں زندگانی ء پروموٹ کنگ نہ بیت، بلکنا زندگانی ء گام گام ء کشگ بیت، دارگ بیت، ءُ دیمی کنزگ ء پہ اجازہ دیگ نہ بیت گُڑا مزنیں گناہ، بدیءُ سیاہ تہاری ھمیش اِنت کہ مئے حدا ءِ ھیال نیکی ھیال اِنت، راستی ءِ ھیال اِنت، ءُ زندگانی ء دیم ء برگ ءِ ھیال اِنت کہ دراھیں مذہبانی واھگ ھمیش اِنت کہ زندگانی ءِ بروبری ء کئیل ءُ کچ ء بروبر دارگ بہ بیت کہ راستی ھمیش اِنت کہ بگیر اچ ایشی دگہ چے راستی یے بوت کنت...؟
	بلے بنیادم وتی لبیڈو ءُ وتی زندگانی ءِ سیاہ تہاریں زورآوریءُ قوتانی تہء ھورت ءُ ھام بُوان مُدام وتی ذات ء، وتی گرزءُ وتی جندءِ آرام ءُ آسودگیاں لوٹ اِت، پمیشا آ وتی ھوش ء حداءُ راستی ءِ جنّت ءُ دوزہ ءِ دوریں حیالانی تہء وشّیں کنت چی ء کہ وتی لبیڈو ء گوں ھم دیم بوتگ ءُ ایشرا دارگ ءِ تہء آ یک دردے ءُ یک ڈکھے ءِ مارشت کنت کہ آ وتی جندءِ تپد ءُ لہڑگاں نہ زانت، پمیشا آ گوں مذہب ءُ گوں حداء، ءُ گوں راستی ءِ میکانکی ھیالاں لِچّ اِتگ...
	ءُ تانکہ بنیادم وتی آزاتی ءِ مارشت نہ زانتگ ، تنا وھدی آ چہ وتی جندءِ ’رنج‘ ءُ چہ جان ھلاسی گپت نہ کنت، چی ء کہ چہ وتی پیدائشت ء آ گوں یک رنجے بندوک اِنت کہ اے ڈکھ ءُ اے رنج ءِ سیاہ تہاریں بنیاتاں نہ زانت ، پوہ نہ بیت پرچا کہ آ گام گام ء وتی جندءِ دروشم ء وتی آدینک ءِ تہء چاراِیت، کہ آ چہ وتی ھمے رنج ءُ تکلیف ءُ دردءِ مارشتاں چہ بُرز بُوگ لوٹ اِیت...!
	آرا راستی بکار اِنت....آئرا حدا بکار اِنت...ءُ آئرا وتی دردءُ ڈکھانی تہء کُمک ءُ مدت بکار اِنت کہ اے دراہ ھما صورت ء پیلو بنت وھدے کہ بنیادم وتی آزاتی ء کارمرز بہ کنت... ءُ آ وتی آزاتی ء بزانت کہ اے دنیا ءِ تہء آئرا ایوک ء وتی آزاتی ء کارمرز کنگ ءِ تہء یک مزنیں وشی یے رس اِیت پرچا کہ ھمے آزاتی ءِ تہء آ حداءِ یک مُدام متحرکیں ھیالے گوں وتء را بندوک ھیال کنت کہ اے راستی ءُ اے حدا آئی دلءِ تہء موجود اِنت ءُ آئی وجود ءِ رنج ءِ یک المیں بہرے کہ اچ وتی رنج ءُ ڈکھ جتا نہ اِنت...!
	منی ھیال ء دراھیں راجدپتر بنیادم ءِ آزاتی ء پدّر کنگ ءِ یک ندارگے کہ ھر مردم ایشی تہ ء وتی کارست ءُ کارء پیش داران دیمء کِنز اِیت، ءُ یک نوکیں چیزے دیمء کاراِیت... ءُ ھرکس وتی آزاتی ء وتی جند ءِ جاورانی تہء دیمء کاراِیت، کہ بگیر اچ ایشی آ وتی ـ’راستی‘ ء بلکنا مہ زانت...پرچا کہ تئی ’راستی‘ چہ منی راستی ء جتا اِنت آنکہ مئے ھردوئینانی آزاتی ءِ مارشت یک پیمء اِنت بلے ایشی درشانی پہ ھر مردمء جتا جتا انت...!
	بزاں راجدپتر منی نزدء بنی آدم ءِ المیں آزاتی ءِ واھگانی یک راہ ءُ یک کشکے کہ وتی اصلیت ءِ تہء بنیادم یک آسے، یک تبدے، یک تھریشاسے کہ وتی ھستءُ وجود ءِ تہء وتء سُچ اِیت ءُ ھاک ءُ پُر بیت تانکہ آ وتی آزاتی ء کارمرز نہ کُرتگ، ءُ وتی راجدپتری واکبی ء چہ واکب نہ بوتگ..چیء کہ راجدپتر ءِ بنیات لبیڈو اِنت..بنیادم اِنت، آئی واب ءُ آئی واھگ اِنت...کہ وھدے ایش جمعی صورتء درکاینت، تو راجدپتر جوڑ بنت...ءُ ھمے راجدپتر ءِ تہء تئی ءُ منی ھردوکانی بلکنا یک کارءُ کردے...اگاں ما اِش بزان ایں....!
			
									تئی پِسّ












شال
نومبر 1999؁ء
			منی بچّ
		دائم جوڑ ءُ سلامت بات ئے
	من نہ زان آں کہ وتی اے راہ داتگیں کاگدءُ چِٹیانی تہء من وتی ءُ تئی ھیال ءُ پکراں پرچے گوں چشیں مزنیں حبران گبارءُ گرانبار کنان کہ منی ءُ تئی ایدم آدیم ءِ اے دنیا چشکہ تو زان ئے وتی زندءِ ھمروچیگیں وئیل ءُ جنجالانی تہء انکس دست گٹ اِنت کہ آیاں بلکنا اے وار نہ رس اِیت کہ آ بہ نندانت ءُ منی ءُ تئی پیمء مرک ءُ زندءِ، دوزہءُ بہشت ءِ ، ارواح ءُ راجدپتر ءِ جُست ءُ پدانی سرء چارءُ بحث بکن انت...!
	آنکہ آیانی دل ھم لوٹ اِیت ، آ ھم وتی حُبّ ءُ واھگانی تہء وتی چارمکنڈ ءِ دنیاء زانگ ءُ پوہ بُوگ لوٹ انت... ءُ آ ھم منی ءُ تئی پیمء اے زندءِ تہء وتی ھند ءُ جاہ ء زانگ لوٹ انت...بلے چشکہ بازیں آسراتی ءُ آسودگی کہ منءُ ترا رستگ گُڑا آ وتء را اے آرام ءُ آسودگیاں چہ زبہر ھیال کن انت پمیشکا بلکنا آ چشیں جُست ءُ پُرسانی پدء نہ تچ انت چشکہ من ءُ تو تچگء ایں...یا چش بگوش کہ من ترا مُپت ءُ مباء چشیں گرانباریں ھیال ءُ پکراں گوں دُچار کُرتگ...کہ تئی اے عمر کہ تو نوں کالجء وانگء ئے گُڑا مہرءُ دوستیانی، چاتپ ءُ چیچاڑ ءُ وشیانی روچ انت ،بلے من ترا چشیں آریپیں سرھالانی سرء نہ زان آں پرچے آرگ لوٹ آں کہ من وت ایشی سبب ء نہ زان آں...بلے من زان آں کہ تو ھم چہ ایدگہ ورنایاں جتا وتی جند ءِ یک پکرءُ ھیالے دارئے کہ تئی ھمے ’جتائی‘ ءِ واھگ من زان آں باز رنداں ترا پریشان ءُ مونجا کُرتگ چی ء کہ دنیا کدی جتائی ءِ مارشتاں دوست نہ داراِیت!... دنیا لوٹ اِیت کہ منءُ تو دنیا ءِ رنگاں گوں یکجاہ ءُ ھوار بہ بئیں...یعنے دنیاءِ رنگء گوں ھمرنگ بہ بئیں...
	گوں دنیا ء روگ بدیں چیزے نہ اِنت کہ اے دنیا ءِ تہء گوں دنیا ھم چکار بُوگ ءُ گوں دنیا ءِ کاراں گوں کار دارگ ءُ ایشانی تہء بہر زورگ پہ مردم ءِ جان دراھی ءُ دلجمی ء پہ المی اِنت ، بلے دنیا ءِ رنگاں گوں ھمرنگ بُوگ ءِ متلب ایش اِنت کہ ما وتی جند ءِ ھما ھند ءُ جاہ ءُ بستار ء چہ دلء بہ بریں کہ ایشی تہء مئے وتی جند ءِ بُود ءُ گُشاد ءُ لائکی ھور انت!
	اے دنیا ءِ تہء ھر مردم ء را حدا بہ یک حاصیں ڈولے ء پہ یک حاصیں کارے ودی کُرتگ کہ اگاں کسے وتی اے کارءُ کارست ء بہ زانت ءُ پوہ بیت...!
	 من زان آں کہ تئی ردوم یک ھنچشیں راجے ءِ تہء بُوگء اِنت کہ آ تنے وھدی قومداری ءُ تمنی ءُ قبیلہ داری زندءِ زانت ءُ زانشت ء گوں بندوک اِنت ءُ نوکیں جاورانی تہء گام ایر کنگء پہ ترا ءُ تئی نسلءِ مردماں یک مزنیں گامگیج ءُ یک مزنیں گامے زورگی اِنت...
	بلے تنا وھدی کہ نوکیں دورءِ چرک ءُ سرگوش کشّان بہ بنت گُڑا پریشی یک مزنیں زوھد ءُ جُہدے بکار بیت کہ چہ کُلاں مزنیں چیز ھمیش اِنت کہ تو وتء را بزان ءُ پوہ بہ بئے کہ تئی ھند ءُ جاہ کُجا اِنت...؟ نیکہ اگاں تو دنیا ءِ رنگاں گوں ھور کپت ئے گُڑا بزاں تو پشت ءُ پدء کپت ئے، چیء کہ پہ نوکیں دنیا ءِ آرگء پہ ترا یک وتی جندءِ محکمیں سکھت ءُ یکینے بکار اِنت کہ ایشرا تو ایوکء وتی جند ءِ زردءُ دلءِ تہء کِش ئے، آپ دئے ءُ مزن کن ئے کہ ڈنّی دنیا تئی اے دست کنڈ ءُ ردوم ءُ آپ ءُ آپینکی ء نہ زانت کہ ایوک ء تو زان ئے کہ ترا اے دنیا ءِ تہء چے پیمء وتی جند ءِ تو کشِگ ء پد ایشی رستگیں ولّ ء ساتگیءُ رکینگی اِنت...! کہ دنیا ء چہ اے اُمیت دارگ کہ آترا وتی ولّءِ ردوم ءُ آپ دیگ ء پہ دست کُمک بیت یک وابے، یک ھیالے، کہ ڈنی دنیا گوں تو ھما وھداں دست کُمک بیت کہ وھدے تو وت یک چیزے جوڑ بہ بئے... وھدے وت ترا مارشت بیت کہ تئی مِزّل ھما دورھندیں کوھانی تلار انت کہ اُودء سر بُوگء پد آزمان تئی دستانی پچ گرگء چہ نزینک تر بُوان بیت ءُ تو گوں یک سرجمیں ھیالے ء ڈنّی دنیا ءِ چیل ءُ چانکانی تہء دیمی روان بئے... گوں ھمے اُمیت ء کہ تو یک روچے آزمان ءِ سرء دست کن ئے...
	بلے گام گام ء ڈنی دنیا تئی اے اُمیتاں پروشگ لوٹ اِیت ، بُنگوج کنگ لوٹ اِیت ءُ ترا چہ یک ساہ ءُ نپس داروکیں مردمے بہ یک سنگ ءُ ڈونکے ء بدل کنگ لوٹ اِیت...! چشکہ تو ساڑی نئے... چشکہ ایوک ء دومی مردم ترا نہ منّ اِیت..تئی وجود ء چہ انکار کنت ایوک ء ھما دومی کس وت ساڑی اِنت... تو ساڑی نئے... تو یک بدرءُ بیگانگے ئے... ایوک آ جہی ءُ جاگہی اِنت...!
	بلے آئی انکار ءِ تہء ھما جہی ءُ جاگہی ئیں مرد ءِ اقرار پوشیدگ اِنت چشکہ پرائی ھم ایش یک المی ئیں ھبرے نہ بیت کہ آ ترا انکار بہ کنت تانکہ وتی وجود ءُ ھست ء سوگہ بہ کنت... کہ اے دنیا ءِ دراھیں ھمسیادی ھنچش انت کہ من پرتو یک دوزھے آں تو پمّن یک دوزھے ئے...! ءُ ما چہ یک دومی ء جتا ، بیگانگ، ءُ بدرایں پمیشا کہ منی وتی جندءِ آزاتی ءِ مارگءُ مارشت ءِ تہء تو یکّ منفی صورتءُ دروشمء پمّن ساڑی ئے کہ منی ھمے منفی ئیں ساڑی بُوگ چشکہ پمّا ھردوکاں المی اِنت کہ مایکجاہ ھم بُوگ لوٹ ایں ءُ اچ وت جتا ھم بُوگ لوٹ ایں...! مئے یکجہی ءُ ھواری اے دنیا ءِ ڈائلما اِنت یعنے اڑ اِنت کہ بگیر چریشی مئے زند ءُ وجود ناپیلو انتءُ ھمیشی درنیام ء مارا وتی آزاتی ء کارمرز کنان دیمء روگی اِنت، پرچا کہ زندءِ دراھیں تعلقداری حشک ء وتی یک دومی ءِ انکار ءِ صورتء مئے دیمء کاینت کہ اے حشکیں تعلقداری زندءِ بے معنائیں ءُ بے متلبی ء اگاں مئے دیمء پدّر ءُ درشان کنت گُڑا گوں ایشی ھورءُ ھوار ایش مئے زندءِ معنا ھم ھست کہ ما اے دنیا ءِ ھشکیں ءُ بے متلبیں ھمسیادیانی نیام ء وتی آزاتی ءِ لہڑگاں دیمء بیارایں ءُ ما ھما چیز ء بکن ایں ءُ دیمء بیارایں تانکہ اے آزاتی ءِ کارمرز کنگ بگیر مئے زندءِ ھشکیں بے متلبی ءِ مارشت ھلاس نہ بنت ءُ نیکہ زیان بنت...!
	مارا وتی زندگانی ء نوکء درگیجگی اِنت، ھر کشک ءُ گامء ایشرا شوھاز کنگی اِنت نیکہ ڈنّ قوتانی درنیام ء مئے ساہ ءُ نپس درکپ اِیت ءُ ما ھشک ء زند گوازینان یک روچی مرکء گوں ناگتء دُچار کپ ایں ءُ پداپمّا ھچ چیزے نہ مان اِیت...!
	مئے قومداری ءُ تمنی زند ءِ ھمسیادی ءُ نزینکی پرتو یک مزنیں پیگورے انت کہ اے ھمسیادی ءُ نزینکیانی بنیات وتی جند ءِ ذاتءُ یک دگہ مسترءُ مزنیں جمعی راجءِ ذات ءُ زانشت ءِ تہء ھوار گیجگی انت تانکہ تو مہ بئے.. مبو...بلے تئی قوم ءُ قبیلہ ءُ تمن بہ مان اِیت، آئی عزت بہ مان اِیت..آئی نام ءُ توار بہ مان اِیت...
	بچار ایش چنکس مزنیں پیگورے کہ چہ یک نیمگ ء تئی قومی ءُ تمنی زند اِنت کہ آئی عزت، آئی نامءُ توار ءُ شان ءُ شرپ آنکہ یک ھیال ءُ یک تجریدی پکرے کہ ھمے ھیال ءُ پکر ترا وتی پیمء جوڑ کنگ لوٹ انت، یعنے پہکیں ءُ سرجمیں عزت... سوگہ ءُ سکیں عزت... مزن شان ءُ مزن شرپ...ایمانداری...یلءُ سرمچار! بے چتا ،مہمان جلّ ، وتی ھبرءِ سرء مِکّ اوشتگ...‘ وگیرہ وگیرہ...
	نوں اے دراھیں چیز ھیال ءُ پکر انت، ایشانی حقیقی دنیاءِ تہء ساڑی بُوگ ءُ وجود ڈنی دنیا ءِ تہء ھست یا کہ نیست...؟ بلے قوم ، قبیلہ،ءُ تمن اچ تو ھمے اُمیت داراِیت کہ توسرجمی ء سوگئی ء گوں ھمے ھیال ءُ پکراں وتی وجود ءُ ھستءِ بہر جوڑ کُرتگ کہ ایشاں تو وتی عمل ءُ حرکت ءِ تہء دنیاءِ دیمء کارئے ءُ پیش دارگ لوٹ ئے تانکہ تو قومءُ تمن ءُ قبیلہ ءُ زندءِ یک المیں بہرے جوڑ ببو...! تانکہ تو وتء را بیگانگ ءُ بدر ھیال کنان مہ بو...!
	اے زانت ءُ زانشت ھم بنی آدم ءِ ایدگہ واھگانی پیمء ترا تئی ذات ءُ وجود ء چہ زبہر کنگ لوٹ اِیت تانکہ تو وتی ذات ء یک تمنی ءُ قومی زندءِ تہء گار بکن ءُ ھما آدرشءُ ھما راھبنداں دیمء بیار کہ آ قومدار ی زندءِ برجاہ دارگ ء پہ الم انت...! وھدیکہ ھمروچیگیں دنیا ءِ مقابلہ ء باج برگ ءِ دکّہ ءُ تیلانکانی تہء ایدگہ مردم تئی ذات ءُ وجود ء چہ یک سر انکاری انت، ..بلے پرے انکار کنگء ھم نوکیں دنیا ء تئی وجود آھاں بکار اِنت، تانکہ تئی ساڑی بُوگء پد آ اچ تو منکر بہ بنت...ھنچش چشکہ تو اچ آیاں انکاری بئے گُڑا ھنچش آ ترا نکار کنان بنت...بلے شما ھردو پہ یک دومی ء لازمءُ الم اِت کہ بگیر اچ ایشی شُمئے ھردوکانی زند دیمء نہ روت...
	ءُ دومی نیمگ قومی ءُ قبیلہ ءِ زندءِ تہء قبیلہ ترا انکار نہ کنت، بلے ترا سرجم ء زوراِیت ءُ سرجمی ء ترا وتی جمعی زندءِ تہء مان کنگ لوٹ اِیت، ءُ ھوار کنگ لوٹ اِیت تانکہ تو ھما قوم ءُ تمن ءُ قبیلہ ءِ ھما تجریدی زندءِ بہر ببو، کہ ایش دراھیں قبیلہ ءُ قوم ءِ ھبّ ءُ واھگ زانگ بنت، کہ ھمے حبّ ءُ واھگانی حیال ءُ پکر چہ تئی ذات ءُ وجود ء گیشتر سوگہ ءُ سکّ ءُ سرجم انت۔ نوں کس نہ زانت کہ زندءِ اے آریپیں تگ ءُ تاچ ءِ پُشتء اے دراھیں ھبّ ءُ واھگ کہ وتی بے مثلیں سرمچاری، ایمانداری، مہمان جلّی، انصاف ءُ راستی ءِ تہء ساڑی انت کہ نہ انت...بلے قوم ، قبیلہ اچ تو ایشانی لوٹ کنان اِنت، تانکہ توھمے رنگءِ تہء ماں بہ کپ ءُ ھوار ببو...!
ٍ	بزاں تئی پیگور ءُ تئی زندءِ چیلنج باز گیش انت کہ اے پیگور ءُ اے چیلنج تئی پیروک ءُ بُن پیروک ء درپیش نہ بوتگ بلے منی بچّ! تو ھمے تضادانی یک بہرے ئے...! ءُ تو اگاں تضاد ءُ تفاوتان زانت گُڑا تو ھر چیز ء زانت کہ پدا تو وتی زندء بزاں پہ یک لیکہ ءُ یک مکسدے ء گوازینت ....!
	تئی قومداری ءُ تئی قبیلہ تئی شناست ءِ آنکہ یک مزنیں مثل ءُ دلیلے بلے تئی قومداری ءُ تمنی زند تئی زندءِ المیں مول ءُ مُراد نہ اِنت کہ ترا اچ اے زندء چشکہ بُرز روگی اِنت ءُ یک دگہ پراہ ءُ کشادگیں زندے گوازینگی اِنت...
	بلے تئی پادگ ءُ تئی پاد ماں گلزمین ء ایر انت کہ اے قوم ءُ قبیلہ کہ نوں قومیت ءُ قومءِ یک نوکیں تعریف ءِ تہء مان آیگء انت، کہ نوں تئی نسل ءِ واھگ یک قومے بُوگ لوٹ اِیت، یعنے چہ قبیلہ ءُ تمنء بُرز...کہ ایش یک شرّیں ھبرے بلے ایش ھم تئی گُڈّی ئیں لیکہ نہ اِنت چیء کہ تئی اصل لیکہ ءُ تئی اصل مول ءُ مُراد وتی ذات ءُ راجدپتر ءِ آدینک ءِ تہء چارگی اِنت ءُ اچ ایشی ھم گوزگی اِنت...! آنکہ مروچیگیں قوم ءِ متلب ،ریاست، ءِ معنا ءِ تہء زورگءُ زانگ بیت کہ تئی قومی شناست آنکہ تمنی رنگے داراِیت بلے ایشرا یک سرجمیں قومے بُوگء پہ لہتے دگہ چیزانی لوٹ ھست، کہ ایشانی تہء تئی وتی سرگوست، تئی علم ءُ زانت ءُ تئی ھنر ءُ تئی بانداتءِ چنءُ لانچ ھورءُ ھوار انت، کہ ایوک ء وتی رسمءُ رواجانی سرء پہر بندگ ءُ کوھنگیں رسمءُ رواجانی سرء روگ ترا قومے جوڑ نہ کنت تانکہ تو مروچیگیں دورءِ سائنسی علمء چہ بہرہ مند نہ بوتگ ئے... تانکہ تئی وتی قومءُ دودربیدگ نوکیں دور ءِ راھبندانی سرء نہ شُتگ...چیء کہ تئی لیکہ ایوک ء تئی کوھنگیں رسم ءُ دودانی شناست نہ اِنت بلکنا اصل واھگ ایش اِنت کہ تئی باندات ءِ چے چن ءُ لانچ انت..؟ تئی ایدگرانی باروء چے پکر انت...؟ تو جنیں آدماں چون چارئے..؟ تو وتی زندءِ تہء نوکیں بدل سدل چون کارئے...؟ تو چہ گُژن ءُ تُنّ ، لنگڑی ءُ دِرتہ پُچّی ء چون در کپ ئے...؟ ءُ تو راجدپتر ءِ تہء پُرشدتی ءِ راہ ءِ سرء زورئے یا کہ عدم تشدد ءِ راہءِ سرء روئے...؟
	منی ھیال ء شدت پسندی ترا زیان کنت، وھدیکہ عدم تشدد ،زانت، گورءُ پکر، ءُ ھیال ءُ آئیڈیا ترا دیمء بارت، چیء کہ ایوک ء تو اے دنیا ءِ تہء زندگ نئے بلکنا ایدگہ مردم ھم ھمے دنیا ءِ تہء تئی پیمء وتی آزاتی ، وتی ذات ، ءُ ذاتءِ اثبات ءُ دلیل ء لوٹ انت کہ ایش ایوک ء تئی زانت ، اِزم ءُ ھنر ءِ تہء پدّر بوت کنت کہ ترا وتی تخلیقی قوتاں گِشّینگی اِنت کہ مروچی چہ کُلّاں گیش ترا ھمے چیزانی لوٹ ءُ گزر اِنت...!
	بلے تئی چارمکنڈ اے تمنی زند تنے وھدی مان اِیت، چیء کہ ایشی پروشگ ءُ اچ ایشی درکپگ ءِ تنے وھدی ھچ پیمیں جسدے کنگ نہ بوتگ...!
	تئی دراھیں تہلیں سرگوستاں چہ یکے تئی تمنی ءُ قومی زند اِنت ءُ دومی نیمگء ھما نوکیں ریاست اِنت کہ تو ایشی ءِ بہرے ئے،کہ اے ریاست وتی پیمء یک حاصیں مردمے لوٹ اِیت کہ آئرا تمنی ءُ قبیلہ داری دوست نہ اِنت کہ تئی وار پہ وار ءِ ، ءُ موسمءُ بے موسم ھما اُرش جُنزگ ء اِنت کہ ایشی تہء تئی جبزگ ءُ تئی لہڑگاں چشکہ ھچ شمارءُ ھچ ھسابے نیست چیء کہ نوکیں ریاست ءُ نوکیں ریاست ءِ جاور ھمیش اِنت کہ تو ایشی بہرے ببو...!
	ءُ تو ایشی بہرے بُوگ نہ لوٹ ئے...چیء کہ تئی وتی جندءِ ذاتیءُ جمعی زندءِ یک دودءُ یک رسمءُ راھے بوتگ آنکہ ھرچنت کہ پدءُ پشت جنوکیں ءُ پسماندگیں راہ ءُ کشکے بوتگ ، بلے ایش تئی ذات ءُ زانشت ءِ یک بہرے بوتگ کہ تو دنیا ء گونڈ یا کہ کشادگ ھمے زانت ءُ زانشت ءِ تہء چاراِتگ ءُ دیستگ... بلے نوکیں جاورانی تہء کسّ تئی چشیں گونڈیں زانتءُ زانشتء نہ منّ اِیت، چیء کہ تو ایدگراں ’دگر‘ ، بدر ءُ بیگانگ ھیال کن ئے ، وھدیکہ تو وتء را یعنے وتی ذات ءُ وجودء سرجم کنگ لوٹ ئے...دومی پرتو یک ساھگے ءُ تئی ساھگ ترا وتی جم کنگ ءِ تہء ایر کنگ لوٹ اِیت...ھنچش چشکہ تئی قبیلہ ، تئی تمن ءُ تئی قوم ترا ایر برگ لوٹ اِیت، چیء کہ ایش دنیا ءِ دستور ھمیش اِنت کہ اِدء زندگ بُوگءِ قوتء چہ مرکءِ قوتاں گیشتر زور آور اِنت، ءُ ھرکس زندگ بُوگ لوٹ اِیت، ءُ ھرکس وتی ساھگ ءُ وتی زندءِ المیں بہرے جوڑ کنگ لوٹ اِیت، آنکہ تو بہرے بُوگ نہ لوٹ ئے، بلے آ ترا لوٹ اِیت...چیء کہ تئی بُوگ پرائی ھم یک اُمیتے کہ بگیر اچ تو آئی وتی ھست ءُ وجود نا پیلو اِنت...!
	ءُ شُمئے نیام ء یک کشءُ بگیرے، یک جنگ ءُ یک جیڑہے کہ شُمئے نیام ء اے لٹ ءُ چماکی ء اے کشءُ بگیر تنا وھدی روان بیت تانکہ شُما یک دومی ء زانتگ..!
	بلے ھر ریاستءُ ھرحکومت آ نکہ چاراِیت، آنکہ گنداِیت ءُ آنکہ اِشکُن اِیت بلے ریاست ءُ حکومت پہ مارشت کنگء دلءِ نہ بیت کہ آ تئی درداں بہ زانت ءُ تو آئی درداں بہ زان ئے... چیء کہ اگاں ریاست ءُ حکومت ء دل نیست گُڑا ترا ھم دل نیست، کہ تواچ آئی وجود ء ھست ء ھم انکار کن ئے... وھدیکہ آ ترا وتی یک بہرے جوڑ کنگ لوٹ اِیت...پرچا کہ تو پرائی آنکہ یک ساھگے ئے بلے آئی وتی زانتءُ زانشت سرجم نہ بیت تانکہ آ ترا وتی یک بہرے جوڑ نہ کُرتگ...! ءُ تو ایشی ءِ بہرے جوڑ بُوگ نہ لوٹ ئے گُڑا آ پرتو بیگانگ اِنت...ءُ تو پرائی ساھگے ئے...چی ء کہ ترا علم نیست..زانت نیست ءُ تو بزّگ ءُ تو گریب ئے... تئی دراھیں ویل ءُ ڈکھانی سبب تئی پد منتگی اِنت...!
	نوکیں دنیا ءِ نوکیں جاورانی تہء تو چون زندگ بئے...؟ ایش تئی نسلءِ مزنیں رنج ءُ مزنیں ڈکھ اِنت...ءُ ایش پرتویک پیگورے..نہ زان آں تو چے پیمء وتی کاراں سمبہین ئے...؟
	بلے ترا اچ اے قبیلہ داری ءُ تمنی زند ء چہ درکپگی اِنت ءُ ترا وتی جندءِ ذات ءِ گشاد ء لائکیاں سرجم کنگی اِنت کہ بگیر اچ ایشی پر تو دگہ راھے پشت نہ کپتگ.!
	منء پہل کن کہ من تئی گرانباریاں چشکہ گیش گرانبار کُرت...
												تئی پِسّ











(4)

شال
دسمبر 1999؁ء
			منی تنگوئیں بچّ!
		وشّ ءُ جوڑ ءُ سلامت بات ئے...
	دسمبر ءِ ماہ بندات بوتگ کہ زوتی ء دسمبر ءِ ماہ ماھے کپے ء پد نوکیں سالءِ تہء ھور کپ اِیت...بلے اھتنوکیں سال ایوک ء نوکیں سالے نہ بیت بلکنا یک نوکیں قرنے بنا بیت کہ بنیادم ءِ دودمان ءِ راجدپتر آنکہ باز کوھن اِنت بلے ایشی حساب ءُ شمارچہ حضرت عیسیٰ ءِ زمانگء بیت کہ اچ ایشی ساری بنیادم ءِ دودمان چشیں ھساب ءُ شمارے نہ داشتگ ات...
	حضرت عیسیٰ ءِ زمانگ ء لہتیں روچاں پد دو ھزار سال بیت ءُ بنیادم ءِ دودمان ءِ نبشتگیں راجدپتر ءِ سیمی قرن بنا بیت ءُ ایش دیمء روان بیت کہ ما بہ بئیں کہ مہ بئیں...!
	من گوستگی قرن ءِ گُڈّ ی ئیں روچاں ودی بوتگ اِت اوں ءُ منی ورنائی ایشی گُڈّی سالانی تہء پیش اھتگ ات کہ وتی ورنائی ءِ روچانی لوڑ ءُ مُجانی تہء من بازیں چیز دیستگ ءُ بازیں سرگوستاں چہ گوستگ اوں کہ مروچی وھدے من پُشتء چک جن آں تومنء ھنچش تور اِیت چشکہ من وتی عمر آنکہ گوازینتگ بلے منی ارمان کہ پیلو بُوگی اِت انت، بلکنا نہ بوتگ...! بلکنا منء یک نوکیں سالے ءُ یک نوکیں قرنے بکار اِنت تانکہ من وتی زندءِ بندات ء وتی ھُبّ ءُ واھگانی ءُ وتی دابءُ ھیالانی پیمء بگوازین آں..!
	بلے چش نہ بیت..چش نہ بوتگءُ دیمترء ھم چُش بوت نہ کنت..ءُ اے زندءِ چہ کُلّاں مزنیں ارمان انت کہ ایوک ء ھمے آزمان ءِ گرانباری ء ایوکء بنیادم وتی نزوریں کوپگانی سرء زُرتگ کہ ایدگہ ساہ دار ءُ حیوان اچ اے مارشت ء زبہر انت...
	پمیشا زند مردم ء یک رندے رس اِیت، ءُ یک رندے مردم ایشرا کارمرز کنت ءُ یک رندے مردم ایشرا گنداِیت ءُ چاراِیت ءُ ایشی تہء وتی عقل ءُ پہم ءُ دستءُ پادء سُرین اِیت، کہ چیزے اگاں اچ آئی دستء بوت شرّ ءُ اگاں نہ بوت تو آ وھد ءُ پاس ءِ چلشت ءِ تہء گبار ءُ گرذانی تہء زیان بیت...
	پمیشا ھرکسی کوشستءُ جُہد ھمیش اِنت کہ آ اے دنیاءِ تہء چیزے بہ کنت تانکہ چہ وتی مرکء ساری آ وتی دلءِ ھُبّ ءُ واھگاں پیلو بہ کنت...
	ءُ درگت ء چہ وتی زانتءُ زانشت ءِ سبب ء ھر مردم چہ وتی فنا بُوگ ءِ مارشت ء واکب اِنت..بلے نہ زان آں پرچے ھرمردم نمیران بُوگ ءِ یک ھیالے وتی دلء داراِیت کہ بوت کنت کہ آ وت آنکہ فنا ءُ زیان بیت بلے ایدگہ چیزانی تہء آئرا نمیران بُوگ ءِ ھیال زور اِیت...! کہ بائد ایش ات کہ آئرا وتی فنا بُوگء گوں ایدگہ چیزانی نمیران بُوگ ءِ ھیال مہ تور اِتیں یعنے اگاں وتء را نمیران ھیال کنت بلے وتی بازیں کاراں آ فنا نہ بُوؤکیں ھیال کنت...چشکہ اگاں آوت مرِ اِیت، روت بلے آئی کار مان انت، اوشت انت، ءُ کسے آئرا یات کنت..کہ ھمے یات ءِ تہء آئی دلءِ تہء بلکنا وتی جند ءِ کارانی تہء وتی ذات ءِ نمیران بُوگ ءِ مارشت کئیت... کہ ایشی متلب ھمیش اِنت، کہ مردم وتی ذاتءُ زانشت ءِ تہء بلکنا مرگ نہ لوٹ اِیت، فنا بُوگ نہ لوٹ اِیت، کہ آئی ھمے مارشت چشکہ آئرازندگ دارگ ء پہ المی اِنت کہ چٹ زیان بُوگ ءُ فنا بُوگ چشکہ پرائی یک ترندیں ءُ یک پُرسرام ءُ بیمناکیں ھیالءُ پکرے کہ بنیادم اچ ایشی دور بُوگ لوٹ اِیت...! ءُ مذہب وتی دراھیں نزوریں دلیلانی تہء یکوارے پدا زندگ بُوگ ءِ ھیال ءِ تہء بنیادم ءِ دلء وش کنت کہ چہ وتی مرگء پد وھدے آ یکوار دوارگ زندگ بیت توآئی شرّ ءُ بدیں کارانی حساب ءُ شُمار بنا بیت ءُ پہ شرّیں کاراں آ بہشت ءِ تہء روت ءُ پہ وتی بدیں کاراں آدوزہ ءِ آچ ءِ تہء دور دیگ بیت..!
	نوں ایش یک باز سوگہ ئیں ھیال ءُ پکرے کہ مذہب ءِ دراھیں نزوریں دلیلانی تہء ھمے یکیں ھیال کہ مردم پدا زندگ بیت، بنیادم ءِ دراھیں وسوسگ ءُ تُرساں اچ آئی دلء بار ءُ آ وتء را حدائی چمّانی تہء یک شریں مردمے گوندگء پہ جُہد کنت تانکہ وھدے آ زندگ بہ بیت گُڑا گوں شرّیں عملءُ کردءُ کاراں گوں زندگ بہ بیت ءُ بُست اِیت ءُ پہ وتی شرّیں عمل ء بہشت ءِ سرگوشانی تہء مُدامی زندگ بہ مان اِیت..!
	مذہب بنیادم ء پہ فنا بُوگ ء نئیل اِیت، ءُ آئرا نمیران کنت، بلے سائنس بنیادم ء بے وار کنت کہ سائنسی نظریہ ءِ تہء بنی آدم ءِ دراھیں زند گوں فطرت ءِ قانون ء بندوک اِنت کہ فطرت ءِ قانون ءُ راھبندانی تہء یک تٗومے کشگ بیت، تٗومء آپ دیگ بیت،تٗوم مزن بیت، یک ولّے جوڑ بیت، ءُ پدا مزن بُوان یک درچکے جوڑ بیت ءُ اے درچک ثمر بار بیت ءُ وتی میوگاں دنت...ءُ پدا ایشی موسم بر ترّ اِیت... درچک ءِ پنّ کپان بنت..زرد بنت..گوات ء ِ تہء بال کن انت...ءُ درچک ھشک بیت، ءُ پدا یک درچکے ھم اُودء گندگ نہ بیت ، زندگانی دگہ جاہءُ دگہ ھندے ء سرچست کنت...
	اے فطرت ءُ کُدرتءِ دنیا اِنت کہ ایش علتءُ سببانی دنیا ِاِنت...کہ ادء ھچ چیزے بگیر چہ سببے ء نہ اِنت..مرکءُ زندگانی ءِ یک کُدرتی ئیں سبب انت ، علتءُ محلول ءِ تہء اے دنیا چو دستونکءِ دانگاں بندوک انت کہ ایشی تہء فنا ءُ پدا زندگ بُوگ گوں وتء بندوک اِنت، زندگانی فنا نہ بیت...آنکہ منءُ تو فنا بئیں، بلے زندگانی نمیران اِنت...ھستی نمیران اِنت..آنکہ یک ذاتی زندے فنا بیت ءُ ھمے ذاتی ئیں زند فنا بُوگ نہ لوٹ اِیت، آ ھم چو زندگانی ءُ چو ھستی ء نمیران بُوگ لوٹ اِیت..!
	پمیشا دراھیں سائنسی علم ء ابید آنکہ آزاتیں پکرانی تہء مذہب ءِ گوشتن ءُ گپتارانی جاہء مروچیگیں بنیادم یک آزاتیں پکرءِ تہء ھستی ءُ وجود ء یک ارواح ءُ یک کلّی ءُ جہانی ئیں چیزے ھیال کنت، کہ بلکنا مئے اے دنیا یک ارواحے ءِ مارشت ءُ مارگاں چہ پیدا بوتگ، کہ اے ارواح دنیاءِ ھرچیز ءِ تہء جاری ءُ ساری اِنت کہ ایش چہ سنگ ءُ ڈونکاں بگر تانکہ ول ءُ پنّ ءُ درچکاں ھر چیز ءِ تہء وتء را پدّر کنت، کہ گوں ھمے یکیں درچک ءُ ھمے یکیں مردمءِ فنا بُوگ ء گوں فنا نہ بیت، بلکنا ھمے ذاتی ئیں، زند وتی مرک ء پد ھما دنیائی ءُ کُلی سوگہ ءُ سرجمیں دنیا ءِ بہرے جوڑ بیت کہ وتی اے رنگءُ دروشمءِ تہ ء نہ مان اِیت، بلے آ زندءِ تہء مان اِیت، کُلی عقلءُ ارواح ءِ یک بہرے جوڑ بیت، کہ ھمے ارواح ءُ ھمے عقل حدا اِنت کہ ھر چیز حداءِ بہرے ، چہ حدا ء جتا نہ اِنت، حداءُ دنیا وت ھردو اے دنیا ءِ راھبند ءِ تہء بندوک انت...
	بنی آدم ءِ زندگانی ءِ مولءُ مُراد گُڈّ سرء گوں حداء یک بُوگ ءِ جُہدے گوں دنیا ءِ ارواح ء یک بُوگ ءِ کوشستے کہ بگیر اچ ایشی بنی آدمءِ واب ءُ پکرانی ءُ المیں ڈکھ ءُ رنجانی دگہ مارمءُ ساٹے ساڑی نہ اِنت کہ اے ارواح انکس نازرک، پہک ءُ سرجم اِنت کہ مردم ءِ لگوشت گرگ ءُ کپگءُ تیلانک ورگءِ بازیں چانس ھست انت، کہ مردم وتی چمّانی تہء وت جہل کپ اِیت...پمیشا گناہ اینکس کہ حدائی چمانی تہء جہل کپگ نہ اِنت کہ انکس وتی جندءِ چمانی تہء جہل کپگءِ مارشت آئرا زور انت...
	بلے گوں ھستی ء یعنے، بنی آدم ءِ گوں وتی وجود ءِ رگءُ روتگاں یکے بُوگ ءِ مارشت ء بگیر پہ مردمء دگہ راھے نیست چیء کہ بنیادم ءِ اخلاقی مارشت ھما نازرک ءُ پہک ءُ سوگہ ئیں ارواح ءِ شاھدی ءُ گواھی ء دنت کہ ایش راستی، حداءُ پہکیں ارواح زانگ بیت کہ اے دنیا ءِ مارشت مردمءِ وتی دلءِ تہء بیت کہ مردم ءِ وتی دل ، وتی زانشت ءُ زانت ،مردم ءِ عمل ءُ کارءُ کرد ءِ کچءُ کئیل انت کہ اے زندگانی پیلوی لوٹ اِیت، سرجم بُوگ لوٹ اِیت، ءُ حداءُ راستی ء زانگ لوٹ اِیت، کہ بگیر اچ ایشی آ یک شرّیں زندے گوازینت نہ کنت، یاکہ وش بوت نہ کنت...!
	راستی ءِ مارشت المی اِنت ، بگیر چہ راستی ءِ واھگ ء مردمءِ وتی کارءُ کرد مردمء باز جہل یک مادی ئیں شے ءِ زانت کہ بنی آدم چیزے بوُگ نہ لوٹ اِیت، بلکنا آ وتی ارواح ءِ بال ءِ تہء سک سُبک بُوگ لوٹ اِیت، ءُ وتی ءُ اے دنیا ءِ نزینکی ءُ ھمسیادی ء زانگ ءُ پوہ بُوگ لوٹ اِیت کہ آئی وت گرذی ، حرصءُ لالچ، کستءُ کینگ، بے مہری ءُ بے حُبّ ءُ واھگی آئرا مردگے جوڑ کنت کہ آئرا راستی ء پہ زندگ بُوگی اِنت، ءُ چہ وتی ذات ء یک برزیں آدرشے ءِ شوھاز کنگ لوٹ اِیت، کہ آئی اے آدرش ءُ اے اُمیت ءُ اے واھگ آئرا چہ روایتی مذہب پرستی ء ھم بُرز بکن انت...!
	بدی ھستی ءُ وجود ءِ زانت ءِ نیام ء یک مزنیں راہ ءِ سِنگے کہ ایش مردمء پہ راستی ءِ گوشگ ءُ راستی ءِ کنگء چہ داراِیت، ءُ آئرا وتی چاگرد ءِ گُلام ءُ چلم زیر جوڑ کنت، کہ مردمء پہ راستی ءِ زانگء بازیں روایتی ئیں پکری ءُ رسمءُ دوداں یلہ دیگی بیت تانکہ وجود سرجمءُ گوں وتء را مردمءِ دیمء پدّر بہ کنت، تانکہ مردم بزانت کہ آ وتی اے گونڈیں زندءِ تہء چے لوٹ اِیت؟ پرچے لوٹ اِیتءُ پہ کئے لوٹ اِیت..؟
	اگاں راستی ءِ زانگءِ اے حُبّ ءُ واک آئی دلءِ تہء سرچست نہ کُرتگ گُڑا آ ھرچنت کہ حداء سجدہ بکنت آ چہ حدا ءُ چہ راستی ء دور مان اِیت، چیء کہ پہ راستی ءِ زانگ ء حدا ءِ یک متحرک ءُ دائم ءُ دیمء رؤکیں وجود ءِ ھیال ءُ پکر ء دیمء آرگی کپ اِیت کہ مردم ءِ آزاتی آئرا حدا ءِ یک چشیں متحرکیں ھیالے مردمءِ دلء کاراِیت کہ مردم بندات ء ھچ چیزے نہ اِنت.!ھنچش چشکہ یک درچکے ءِ بندات ء یک تومے کہ ایشی کشگ ء پدایش مزن بُوان یک درچکے جوڑ بیت، ءُ ثمر بار بیت...گُڑا ھمے پیمء بنیادم بندات ء ھچ چیزے نہ اِنت...آ لوچ ءُ لگڑ پیداک بیت...بلے پدا آ وتی جوھر ء دست گیر کنت...پچ گیرت ءُ وتی پیلوی ءِ درجگ ء چہ گوزان راستی ءُ حدا ء گوں یکے بُوگ لوٹ اِیت ءُ اے دنیا ء ھستءُ وجود ءُ معنا ءُ متلب ء زانگ لوٹ اِیت، کہ پریشی ایش بکار نہ بیت کہ تو ٹائی بندئے کہ شلوار پادا کن ئے...؟ تو ریش دارئے کہ نہ دارئے...؟ تو انگریزی کن ئے یا کہ پنجابی..، اے دراھیں چیزدنیا ءِ ارواح ءِ دیمء بے سیت انت...اصل چیز مردم ءِ کار ءُ کرد انت..، ءُ گوں ایدگہ مردماں آئی تعلقداری ءُ ھمسیادی انت، کہ تئی ذاتی زند ءِ حرکت ءُ عمل تئی وتی جند ءِ ذات ء گوں تعلق دار انت...آنکہ تئی ذاتی بدی الم ء ترا چہ راستی ءِ زانگء دار انت، بلے گوں راج ءُ چاگرد ءُ ایدگہ مہلوکء تعلقداری ءُ ھمسیادیاں گوں ڈیک ور انت، ءُ یک رنج ءُ یک گم ءُ یک تکلیفے پیداک کن انت گُڑا تئی وشی کم بنت، ءُ تئی راستی ءِ واھگ ءُ حُبّ مرانت، ءُ تو چہ وتی پیلوی ءِ جُہد ء چہ جہل کپ ئے ءُ ایش یک مزنیں درد ءُ رنجے وھدے تو وتی جندءِ چمانی تہء جہل کپ ئے، گُڑا تو حداءُ راستی ءِ دیمء جہل کپ ئے ءُ تئی زند ءِ ھما رگ ءُ رٗوتگ ھم اثر زور انت کہ ایشانی واھگ ءُ لوٹ ذاتی پیلوی انت، یعنے چہ بُن ء تاں بُرز ء روگءِ جُہد...!
	بنی آدم ءِ جُہد بگیر اچ ایشی دگہ ھچ چیزے نہ اِنت کہ آ راستی ءِ شوھازء بہ کنت... کہ اے سائنس ءِ تہء ھور نہ اِنت کہ تو راستی ء پرچے شوھاز کن ئے...؟ اگاں پہ سائنس ء تو شرّ بئے، بد بئے، گُڑاسائنس ترا گوش اِیت، کہ تو پرچے شر ببو..؟ شرّ بُوگ ءُ بد بُوگ ءِ ءِ زانت بنی آدم ءِ ھما جمعی جُہد ءِ سبب ء دیمء اھتگ کہ بنی آدم دو نیم ھزار سالہ ءُ چہ ساری نیک ءُ بدء زانتگ ءُ آئی اے زانت ءُ ادراک سرجم بُوان مروچی اے درجگء اھتگ ءُ رستگ کہ نوں آ وتی ھما رسم ءُ دوداں بدل کنان اِنت کہ آئی توکء یک گونڈیں ءُ کسانیں نظریہ ءُ پکرے دیمء آرگ بیت ءُ ایدگہ دنیا ءِ زانتءِ سرء شکّ کاراِیت...
	بلے دنیا ءِ دراھیں دودءُ ربیدگ یک پیم ء چہ بُنء تاں بُرز ء روان انت ءُ اے دود ءُ رسم اگاں تنک بوت انت، گونڈ بوت انت، گُڑا مذہب ،سیاست، علمءُ زانت ءُ اِزم درا تنک ءُ گونڈ بنت کہ نوکیں دنیا ءِ تہء نوکیں رسمءُ راہ بکار بنت، چیء کہ راھبند ءُ رسم دود ربیدگانی تہء وتء را شوھاز کن انت، کہ وت مذہبءُ سیاست ءُ اقتصاد دراہ بنیادم ءِ رسم ءُ دودانی سبب ء پیدا بوتگ انت، پمیشا دود ربیدگء بنیادم ءِ پکری ردوم ءِ تہء یک مزنیں بہرے... چیء کہ ایش بنیادم ءِ پکری ردوم ءِ پادرہ زانگ بیت، کہ بگیر اچ ایشی ما چہ وتی سائنس ء، نیکہ چہ وتی علم ء ، نیکہ چہ وتی مذہب ءُ سیاست ء چہ واکب بوتیں کہ مارا یک حاصیں کشک ءُ راھے ءِ سرء روان برے جاوراں آیگی ءُ رسگی ات، کہ ایش چشکہ ما چہ وتی ارواح ء نزینک بُوان بوتیں ءُ مئے مذہبی، سیاسی، اقتصادی، راجی ءُ ارواحی زند پدّر بُوان بوت کہ مروچی مئے مفکر ءُ فلسفہ دان گوں بنیادم ءِ ھستءُ وجود ء ھما رگءُ روتگاں درکُرتگ کہ جدید نفسیات نوں ایشانی سرء کار کنان اِنت ءُ ایشاں ثابت کنان اِنت کہ مئے وجود ءِ یک بہرے چشکہ مابعدالطبیعاتی زانتانی باروء علم داراِیت، یعنے مئے لاشعور ءِ ھمسیادی ءُ نزینکی گوں مئے واب ءُ پکرانی ھم جوڑینوک اِنت کہ اُودء مئے شعور گوں یک دنیائی ءُ کُلّی ارواحے ء ھم بندوک اِنت کہ ایشی سرءُ بُن ء ما گیشتر واکب نئیں کہ یک روچی اگاں ما وتی جمعی لاشعورء زانت گُڑا چش بگوش کہ ما دنیا ءِ ھر چیزء زانت...چشکہ ما چہ حدا ءُ چہ راستی ء نزینک تر بوت....چیء کہ بنی آدم وتی پیلوی ءِ درجگاں چہ گوزان اِنت، یعنے چہ بُنء دیم بالائی...!
	چہ ایدگہ ذی شعوریں مردماں من ء ھم راستی ءِ زانگ ءِ حُبّ بوتگ ءُ مُدام بوتگ آنکہ تاں بازیں روچاں من گوں وتی جند ءِ ذاتی پُرپیچیاں گٹءُ گرپتار بوتگ کہ منء ھچ نہ سُجّ اِتگ کہ من کُجا روگء آں...؟ چے کنگء آں...؟ ءُ پرچے کنگء آں...؟
	ءُ وتی اے دراھیں پکری اڑ ءُ جنجالانی ھاترء من یک مزنیں بہاءُ مزدے داتگ کہ من نہ گوش آں کہ من مُپتء اے یک کسانیں حقیقت ءِ یک تھریشاسے ءِ کئیل ء زانتگ کہ منء راستی ء زانگی اِنت ءُ راستی ءِ سرء روگی اِنت..!
	آنکہ چشکہ من گوشتگ کہ من راستی ءِ سرء بہ شُتین آں کہ من گام گام ءُ ساعت ساعت ء چہ راستی ء دور بُوان اِت اوں ، ءُ من وتی سکّ سیاہ تہاریں ساعتاں وھدے من وتء را یک سیاھیں ٹکے ءِ تہء بُڈّ روان گندگء ات گُڑا ھما دمان ھم منء یک واھگے ، یک اُمیتے زندگ داران بوت کہ زندگانی ءِ تہء یک راستی یے ھست...
	بلے اے راستی کُجا ات..؟
	منء ایشرا پول کنگی ات..درگیجگی ات..ءُ زانگی ات..
ءُ چشکہ من زان آں یا کہ پوہ باں کہ راستی ءِ شوھاز ھر مردم ء ھست ءُ منء ھمے مارشت بیت کہ راستی یک ھنچشیں جبزگے کہ مردمء چہ نیکی ءُ شری ءُ بدی ءِ علم ء چہ ھم بُرز کنت...چیء کہ نیک بُوگ انکس اھم نہ اِنت کہ انکس راست بُوگ...بلکنا پمیشا کہ ھر مردم نیک بوت کنت چہ وتی مذہب ء، چہ وتی قبیلہ ءُ قوم ء، ءُ چہ وتی راج ءُ دودءِ سبب ء بلے راستی ایوک ء گوں یک مذہب ، یک قوم ءُ یک قبیلہ ء بندوکیں چیزے نہ اِنت...بلکنا ایش دراھیں مذہبانی، دراھیں نسل ءُ دراھیں قوم ءُ مُلکانی ءُ ھر ھموداں کہ انسان آبات انت یک زانت ءُ پہم ءُ جہلانکیں مارشتے کہ اے دنیا ءِ ھر مردم ء گوں گون انت، گُڑا ایشرا گوں یک مذہب ، یک قوم ، یک قبیلہ، ءُ یک رسم ءُ رواجے ء گوں پیڑینگ ءُ پتایگ راستی ءِ من گوں یک سر زیاتی ئیں حبرے بیت...پمیشا راستی چہ یک حاصیں نیکی ءُ حاصی بدی ءُ حاصیں شری گندی ءِ مارشت ءُ جبزگ ء چہ بُرز یک ھمگریں سرگوستے کہ ایشی تہء مردم نیک بُوگ نہ لوٹ اِیت... بلکنا راست بُوگ لوٹ اِیت..!
	بنیادم ءِ اخلاقی جُست گوں راستی ءِ شوھازء بندوک اِنت کہ ایش بلکنا بنی آدم ءِ ھما مارشت ء چہ پیدا بوتگ وھدے بنیادم وتء را گوں فطرت ءُ کُدرت ءِ اٹل ءُ سوگہ ئیں راھبنداں گوں یکجاہ ءُ ھوار چاران چشکہ زانت کہ آئی وتی دلءِ تہء ھم یک ھنچشیں اٹل ءُ سوگہ ئیں راھبند ءُ قانونے ساڑی ءُ موجود اِنت، کہ باید اِنت کہ آ ھم وھدیکہ وت فطرت ءُ کُدرت ءِ یک بہرے ات گُڑا آ ھم وتء را گوں ھما اٹل ءُ ابدیں راھبنداں گوں ھمگرنچ بہ کنت...!
...آنکہ اٹل ءُ سوگہ ئیں راستی ایوک ء یک جُہدے کہ بلکنا ایش ڈنّ ء موجود نہ اِنت...بلے انسان ءِ تاں مروچیگیں سرگوستانی درنیام ء مردم گوشت کنت کہ راستی یک آئیڈلے کہ ایشی ء پچ گرگ، زانگ، پوہ بُوگ ءُ ایشی تہء زند گوازینگ ء بگیر چشکہ اے دنیا ءِ تہء مئے زوھد ءُ جُہد ءِ چنءُ لانچ پوکءُ بے سیت زانگ بنت...
	ءُ اے راستی مردمء مُدام باندات ء گوں دُچارکنت، یعنے انسان ءُ آدم ذات ءِ دراھیں کارءُ کرد ءِ مزل باندات ءِ ءِ تہء اِنت،آئرا نیک بُوگی اِنت، آئرا شر بُوگی اِنت، آئر ا کار کنگی اِنت...آئرا حدا ءُ راستی ء زانگی اِنت...آئرا وتی کاران ءُ وتی واباں پیلو کنگی اِنت..کہ اے دراھیں چیزباندات ء گوں یعنے ، گوں اھتنوکیں روچاں تعلق دار انت ءُ ھمے سبب ء مئے مردمانی زند یک جُہدے تانکہ ما وتی جوھر ءُ وتی مجگ ءُ وتی اولی توم ءُ آئی کشگء بزان ایں...
	ءُ اے کارءُ کردار ایوک ء ھما دمان زانگ بیت وھدے ما وتی آزاتی ء کارمرز بکن ایں، کہ بگیر اچ ایشی مئے راستی ءِ زانت ءُ پہمندگی نابوؤکیں ھبرے بیت...
آنکہ مئے آزاتی ءُ مئے نیامء مزنیں سنگءُ تلار انت بلے مئے آزاتی ءِ مارشت ء بگیر پمّا دگہ ھچ راھے نیست...
	اگاں ماں بلوٹ ایں کہ ما راستی ء بزان ایں ءُ دیمء بروایں گُڑا مارا چہ وتی وھم ءُ وسوسگ ءُ تُرسءُ لرز ءُ بدعقیدگیاں چہ بُرز روگی کپ اِیت، پرچا کہ زندءِ تہء ھچ چیزے دیگ نہ بوت، بگیر اچ ایشی کہ مئے وجود ساری ء اِنت وھدکہ ما وتی جوھر ءُ وتی اصل ء چہ وتی آزاتی ء پد پچ گپت کن ایں...! یک مردمے کہ دومیانی پدءُ پُشت ء روان اِنت ءُ کوھنگیں عقیدگ ءُ وسوسگانی پُشت ءُ پدا کپتگ گُڑا بنیادم ءِ آزاتی ء، حداء، راستی ء چون زانت..؟ پمیشا ھر مردم ء چہ وتی جند ءِ چاگرد ء ڈنّ درکپگی اِنت ءُ بگاوت کنگی اِنت، پرچا کہ راستی ءِ زانت ایوک ء چمّاں نز کنگ ءِ تہء ءُ چو پس ء راگ بُوگ ءِ تہء نہ اِنت بلکنا ایش بنیادم ءِ یک جبزگے، یک لہڑگے کہ اُدء آئی ھمسیادی ءُ نزینکی گوں وتی جندءِ وجود ءُ ھستءِ بُن ءُ بنیاتاں بندوک اِنت کہ آئرا وتی ھست ءُ وجود ء گوں ھم دیم بُوگی اِنت...آئرا زانگی اِنت ءُ آئی ء چہ دیمتر ء گوزگی اِنت...!
منی ھیال ء تو بلکنا ھمے ھیال کن ئے کہ من گوں تو یک صوفی ءُ یک مذہبی ڈولے ء گپّ کنگء اوں یا کہ من وتی گپانی تہء یک کنفیوژنے مان کنان تئی وتی پکرءُ ھیالاں ھم بلکنا گبار ءُ کنفیوز کنان اوں کہ من چہ سائنسی دنیاءِ گپّاں دُور ترا پدایک مابعدالطبیعاتی کشک ءُ راھے ءِ سرء بران اوں...!
	بلے چُش نہ اِنت، اے زند ءِ مزنیں ’پیراڈوکس‘ ھمیش اِنت کہ ایش ھنچش اِنت ! یعنے ایشی تہء مئے آزاتی ءِ مارشت ءِ سبب ء مئے دراھیں زند یک تخلیقی قوتے کہ مارا اے زند ءُ ھرگام ءُ ھرساعت ء چہ نوک سرء درگیجگی اِنت، پرچا کہ ایشی یک چیزے ھم پہ مُدامی مارا دیگ نہ بوتگ، بلکنا یک تچانیں جویے کہ ما اے بدل بُوؤکیں ءُ مٹّ بُوؤکیں دنیا ءِ تہء نوک تچوکیں آپانی تہء پاد ایر کنان اوں کہ ھر تچوکیں آپ مٹّ بُوان اِنت، وھد گوزان اِنت، کہ اگاں دومی رندء ماں زندءِ، تچوکیں آپ ءِ تہء پاد ایر کُرت گُڑا ایش یک دگہ مٹّ ءُ بدل بوؤکیں آپے زانگ بیت...!
	اے زندءِ پیراڈوکس اِنت، کہ وتی دراھیں سائنسی ءُ سکی ءُ سوگہ ئیں مادی ئیں چیزانی ساڑی بُوگء ابید ایشی تہء مئے واب ءُ اُمیتانی ، مئے شاعری ءُ مئے لبزانک ءُ مئے ازم ءُ مئے تلوسگ ءُ مئے حُبّانی یک معنایے ھست کہ آنکہ اے دراہ مادی ئیں چیز نہ انت بلے مئے زند ءِ تہء ایش ھست انت، کہ ھمیشانی بُنیات ءِ سرء مئے راستی ءُ زانگ ءِ واب چیر انت..مئے دلاں حداءِ زانگءِ اُمیت مان اِنت، ءُ مئے نیکی ءُ بدی ءِ پرکء سرپد بُوگ ءِ اومان ھست کہ وت فطرتءُ کُدرت ءِ تہء نیکہ نیکی ھست نیکہ بدی، بلکنا یک تچوکیں آپے کہ چہ ازل ءُ تاں ابد تچان اِنت...!
	بلے بنیادم ءِ تہء زندءِ چہ کُلّاں مزن ءُ مستریں جُست ساڑی ءُ موجود اِنت...ءُ جُست آئی اخلاقی جُست انت کہ گوں آئی آزاتی ءِ اومان ءُ ارماناں گوں بندوک ءُ ھمگرنچ اِنت...!
	آنکہ ایش عجب اِنت کہ مازندءِ تہء مذہب ءِ کسّہ ءُ آزمانکاں نزور ھیال کن ایں بلے پدا ھم ما را زندءِ پیراڈوکس ءِ زانتءِ ھاترء یک مابعدالطبیعاتی راہ ءُ کشکے درگیجگی کپ اِیت چشکہ تو چہ منی گپّاں وت قیاس کُرت کن ئے کہ من راستی، حدا، اخلاق، نیکی ، بدیءُ آئی آزاتی ءِ دراھیں جُستاں چہ یک مذہبی راہ ءُ کش ءُ راھبندے ء بیان کنگء نہ اوں بلکنا من بنیادم ءِ وتی جندءِ دلءِ توکءِ تہء مانیں زانتءُ زانشت ءُ نفسیات ءِ بُنیاتاں آئی آزاتی ءِ مارشتاں بیان کنگء اوں، تانکہ ایشی تہء ھچ پیمیں مذہبی بٗویے مان مہ بیت بلے زندءِ پیراڈوکس ء بچار کہ پدا ھم مارا بنیادم ءِ آزاتیء توڑیکہ نفسیاتی بنیاتانی سرء تعبیر کنگ بہ بیت گُڑا ھم ایشی تہء یک مابعدالطبیعاتی تعبیرے ھست کہ ایش سائنس ء گوں ھمسیادی نہ کنت چشکہ جدید ءُ ماڈرنیں انسان لوٹ اِیت پرچا کہ مروچیگیں انسان چہ مذہب ءِ جاوراں باز دیمی دراھتگ بلے انگتء زندءِ پیراڈوکس ء بیان کنگء پہ آئرا یک مابعدالطبیعات ءِ بکار اِنت..!
	من نہ لوٹ آں کہ تو منی گپّانی اِشکنگء پد سکیں ءُ پُرشِدتیں مذہبی مردمے ببو یا کہ تو کنفیوز ببو، ءُ پدا یک ملامت ءُ گناھگاریں مردمے ءِ پیم ء مذہب ءِ اوستء ببو چیء کہ نوں بگیر اچ ایشی پر تو دگہ راھے پشت نہ کپتگ کہ تو وتی پشومانی ، وتی گناہ ءُ وتی جُرمانی چیر دیگ پہ یک صوفی سنتءُ ترک دنیائیں مردمے ببو کہ منء مذہب ءِ اے تصور ءُ اے ھیال کدی دوست نہ اِنت، پرچا کہ مذہب ءُ حداءُ راستی منی ءُ تئی گناھاں چیر دیگ ءِ ھاترء موجود نہ اِنت، کہ ما وتی نزوری ءُ وتی کمزوریاں حدا ءُ مذہبءِ پُشت ء چیر دئیں...چیء کہ مذہب وت یک تخلیقی قوتے، اگاں ایش چہ روایت پرستی ء، وھم ءُ وسوسگاں بُرز چارگ بہ بیت، تو مذہب ھم بنی آدم ءِ درجہ بہ درجہ دیمروئی ءِ سکت ءُ یکین ء دنت ءُ بنیادم ءِ دراھیں جُہد ءُ زند مذہبی گوشگ بوت کنت کہ اگاں ایش چہ بُن ء تاں بالا روگ ءِ معنا ءُ متلب ءِ تہء زانگ ءُ گندگ بہ بیت...!
	بنی آدم ءِ مذہب، بنی آدم ءِ ھما آئیڈل ءِ شوھاز اِنت کہ آئی تہء یک ارواح ءُ یک مستریں حیالے زندء دیمء بران اِنت، کہ ایشی تہء دراہ بروبر انت ، دراہ یک پیمء انت، دراھانی حق بروبر انت، کہ رواتیں مذہب بنیادماں جتاجتائیں بہرانی تہء بہر کُرتگ کہ بنیادم ءِ مذہب ءِ تہء اے دراہ یکے انت...!
	مارا بنیادم ءِ مذہب ء چارگی اِنت، انسانیت ءِ شرپء چارگی اِنت...کہ دنیا ءِ دراھیں مذہب وت بنیادمءِ ھمے آئیڈل مذہب ءِ ھاترء پرمایگ ء انت کہ آ دراہ راستی ءِ گپّء جن انت...بلے مذہبانی پیروکار بنی آدم ءِ مذہب ء پُشتءُ پد جان وتی وت گرذیاں دیم ء کاران مذہب ء ردیں متلبے دینت...!
	اصل اے دراھیں گپّاں من گوں تو پمیشا جنگء اوں تانکہ ترا پوہ کنگ ءِ جاہء من وتء را پوہ ءُ سرپد بکن آں کہ من وت زندء چے پیمء زانتگ...؟
	منی گوستگیں زند منی سُہب ءُ کٹّ ءُ منی باء دیگ ءُ شکستانی یک داستانے کہ ھر مردم ءِ وتی یک داستانے..ءُ من زان آں کہ اے دنیا ءِ تہء کس مردمے بگیر چہ یک داستانے ء بوت کنت..؟ کہ ھرکس ءِ داستان وتی جاہ ء آئی کتاب ءِ اوّلی تاکانی سرء نوشتہ اِنت کہ کسے ایشرا گوں وتی ھٗونان نوشتہ کُرتگ ءُ کسے ارسانی شلانی تہء بیان کُرتگ ءُ کس وش بہتے ءِ داستان چہ وشّیں ھیالاں پُرّ اِنت ءُ کسے ءِ داستان تہل اِنت...!
	منی وتی داستان تہل ءُ وش اِنت، بلے باز وھداں من ایشرا انکس وت تہل کُرتگ کہ منء پہ وتی جند ء ارمان ءُ افسوس بیت...بلے یک چیزے کہ چہ مردم ءِ دستان در روت تو آئی ھساب چو یک مُرگے ءِ بال ءِ پیمء اِنت کہ یک زرے ساری ھمے مُرگ تئی داستان دپوک جنان بیت بلے تئی مٹ پچ بیت ءُ مُرگ بال کنت...ءُ تو ھبکہ بئے کہ مُرگ کُجا شُت...؟
	زند ءِ مُرگ کدی کدی چہ مردمءِ دستء ھنچش بال کنت ءُ مردم ھبکہ ءُ حیران اوشت اِیت...!
اصل ء من وتی جندءِ باروء ایوک ھمیش گوش آں کہ منی زند گیشتر منی وتی لاشعوری زورانی چیرء بوتگ کہ منء منی لاشعوری قوت کدی مگرب ءُ کدی شگرب ء تیلانک داتگ کہ من ء وسءُ طاقتے نہ بوتگ کہ من ایشاں داشت بکن آں...!
	منی بدن ءِ تہء جوریں واھگانی پُشت منی لاشعوری واھگءُ لوٹانی مزنیں بیرے بُوتگ کہ من یک ھنچشیں چاگرد ے ءِ تہء ودی بوتگ ات کہ اُدء زندگ بُوگ ءِ میارءُ مول ءُ مُراد باز سوگہ ءُ سکین بوتگ ات...یعنے قبیلہ داری زندءِ تہء قبیلہ آدرش، حبّ ءُ واھگ چشکہ منی ھٗون ءِ تہء ھوار بوتگ ات، کہ من اے آدرشاں پروشت نہ کُرت...بلے منی واھگانی لوٹ دگہ پیم ء ات، کہ اے واھگ ءُ لوٹ ھر دروشم ءُ ھر صورتء وتی پیلوی ء لوٹ انت، چہ جائیکہ ترا چرے آدرشاں کدی کدی ڈنّ روگ بوتیں...!
	ءُ من وتی بدنءُ ارواح ءِ بازیں واھگاں داشت یا کہ دارگ ءِ جُہد کُرت تانکہ من یاگی بباں...! بلے من تُرس اِت ، حرذ کُرت، چیء کہ من بازیں چیزاں لوٹگء ابید ایشاں پیلو کُرت نہ کُرت...ءُ من وھدے ڈنّی دنیا ءِ تیلانکانی دیمء اوشتان نہ کُرت گُڑا من گوں وتی جندءِ جناس ءُ ساھگ ء گوں ڈِیکّ وران بوت اوں، جنگ کنان بوت اوں،ءُ اے جنگءِ تہء من چہ وتی جندءِ دلگوش ء چہ دور ہ بوت اوں کہ گوں وتء وت دلگوش بُوگ یک نادراھی ءُ ناجوڑی یے جوڑ بوت کہ منی دراھیں لاشعورمنء دگہ نیمگے ء بران بوت وھدیکہ منی شعور کوشست کُرت منء ڈنّی دنیا ءِ چیل ءُ چانکانی درنیام ء سوب مند نہ کُرتءُ من وتی لاشعوری وسوسگانی دست کمک زُرت ءُ ھٗون چرّ بوت ءُ منی شخصیت ءِ بازیں داگ چہ منی شعور ء تاں مرچیگیں روچء در نہ شُت انت...!
	بلے منی وتی آزاتی ءِ مارشت ایوک ء منء یک نوکیں سوبے ء گوں دُچار کُرت انت کہ ایش دگہ داستانے ، دگہ آزمانکے کہ ایشرا من پہ دگہ روچےء مہتل دار آں...
	نی چہ تو موکل گراں، حُداءِ باھوٹ ئے...
												تئی پِسّ
٭٭٭




(5)

شال
 جنوری 2000؁ء
			منی بچّ
		دراہ بات ئے! وش بات ئے.!
	نہ زان آں من چے پیمء گوزوکیں سالءِ ارمان ءُ آیوکیں سالءِ وش اھتک ءِ مارشتاں ترا بگوش آں...کہ مُدام وھد منء متاثر کُرتگ ءُ باز سکی ءُ دلپدردی ء گوں من زندءِ تہء وھدءُ وخت ءِ مظہر ء تؤر اِتگ ءُ مارشت کُرتگ..!
	چیء کہ وھد زند ءِ تہء چہ کُلّاں مزنیں چیزے کہ مارا اے زندءِ تہء گوں وھدء روگی اِنت کہ اگاں وھد چہ مئے دستاں گوست گُڑا بزاں ھرچیز گوست...!
	پمیشا اے زندءِ تہء منی چہ کُلّاں مزنیں واھگءُ اُمیت ھمیش بُوتگ کہ من یک شاہ نویسے بباں کہ گوں لبز ءُ لبزانک ء منی نزینکی ءُ سیادی ھنچش اِنت کہ چشکہ منی ءُ وھدءِ نزینکی ءُ سیادی! یعنے پمّن وھد ء بندی ءُ کئیزی کنگ گوں منی حرپ ءُ لوزانی بندی کنگء ھمگرنچ بوتگ! چشکہ من ھیال کُرتگ کہ اگاں من لوذ ءُ حرپانی تہء اے دنیاءِ ذکرءُ بیان ء ایل بکن آں گُڑا چشکہ من دنیا ، وھدءُ وتی جند ءِ سرء یکّ زورے آؤرتگ ، طاقتور ءُ توانا بوتگ...!
	نہ زان آں من پرچے وتی مارشتانی پدّر کنگء گوں وھدء پرچے بستگ؟ چشکہ اگاں من اے دنیا ء لوزانی تہء پدّر کُرت گُڑا چو بزاں کہ من وھدء وتی پادانی چیر کُرت ءُ بے وھدءِ سرء زورآور بوت اوں...کہ بگیر چہ لوانی پدّر کنگء منء ھمے مارشت مُدام بوتگ چشکہ وھد چہ منی دستاں روگء اِنت...؟ چشکہ من وھدءِ تچوکیں جٗوءِ تہء روان یک باز کسانیں پرکایے آں، کہ زندءِ تچوکیں آریپیں جٗوءِ تہء بے گواہ ، بے زانت ءُ بے ڈسّ ءُ نشان روان نہ زان آں کدی جوءِ کشک ایدگہ کاہ ءُ پرکا ءُ بوچ ءُ داراں گوں ڈِیکّ وران بہ اڑاں.... ءُ زندءِ جٗو تچان بہ بیت ءُ من پشت بہ کپ آں ءُ مہ زان آں کہ منی چے درجگ، چے ھند ءُ چے لیکہے بوتگ...؟
	پمیشا لاشعوری صورتء من مُدام ھمے جُہد کُرتگ کہ من وھدء بدارآں... وھدء کئیز بکن آنـ.. ءُ وھدء وتی بندی بکن آں...!
	بلے نہ وھدء دارگ ءِ منء وھس ھست، ءُ نیکہ تاں مروچیگیں روچء کسے وھدءِ دڑہ جنوکیں اسپ ءِ تگءُ تاچ ء داشتگ..؟ کہ اے نریان دڑہ جنان وتی پُشت ء یکّ مزنیں دُوتّ ءُ دھنزے کِلّان پر وتی بے گواھیں مِزّل ء روان اِنت، کہ کس نہ زانت کہ کُجا...؟ بلے وتی ھمے واھگ ءِ تہء کہ من بلکنا یک روچے وھد ءِ اسپ ءِ واگاں بدار آں من مُدام لوز ءُ حرپانی پدا تچان بوتگ کہ چونی ء من اے کارء ھیل بکن آن کہ تانکہ منی واگانی ترندی ءُ زور وھدے ءِ اسپ ء بہ دارانت..!
	وھدے مردم وتی زبان ، وتی لوز ءُ وتی حرپانی تہء اے دنیا ء بیان کُرت گُڑا چو بزاں کہ آ وھد ءِ دارگء چہ گیش چہ وھدءِ سیم سراں ھم چشکہ دیمی گوست...! اے مارشت ، اے مارگ ءُ اے تورگ آنکہ باز معصوم ءُ بزّگیں ھیالے بہ بیت بلے من وھدے کرار کرار اے دنیا ء وتی لوذ ءُ حرپانی تہء بیان کنان بوت اوں گُڑا من ء ھنچش تور اِت چشکہ من راستی وھد ءِ اسپ ءِ واگاں داشت کن آں... راستی من چہ وھدءِ دنز ءُ دُوتاں ھم دیمی گوست کن آں... ءُ راستی وتی لوذ ءُ حرپانی تہء من نمیران بوت کن آں...!
	وھد مردم ءِ سُہب ءُ سوب مندی بوت کنت گُڑا وھد مردم ءِ بے کٹّی ءُ بے سوبی ھم بوت کنت کہ وھد ءِ ھمے دوئیں چیز یعنے وھدءِ لٹ ءُ سوب ھر دو منی نزد ء بے سیت ءُ پوکیں چیز انت کہ ما مُدام وتی سوب مندی ءِ آرزومند پمیشا ایں تانکہ ما مُدام سوب مند بہ بئیں ءُ وھد ءِ اسپ ء لگام بہ جن ایں کہ ایوک ء وتی سوب مندی ءُ کٹّ ءِ مارشتانی تہء ما چہ وھد ءِ سیم سراں دیمء گوزان...وھدیکہ وتی بے سوبیانی تہء وھد مارا لگت مال کنت...
	بلے وھد ءِ دوئیں مارشت منی نزد پوک ءُ بے سیت پمیشا انت کہ سوب مندی گوں مردم ءِ ھما اُمیت ءُ واھگاں گوں بندوک اِنت کہ یک مردمے وتی دراھیں زندء پہ ھمے ھُبّ ءُ واھگاں کارمرز کنت کہ یک رندی وھدے مردم وتی زندءِ مول ءُ مرادء زانت کہ آئرا اے دنیا ءِ تہء چے بُوگی اِنت، چے کنگی اِنت، گُڑا اچ ایشی رند اے جُست وتی جاہ ء یک بے سیت ءُ پوکیں جُستے بیت کہ آ پرچے بے سوب اِنت ءُ آ پرچے باء داتگ ءُ پرچے شکست وارتگ؟
	بے سوبی ءُ بے کٹی یا کہ سوب مندی ءُ کٹّ ء وھدے تچانیں جٗو ءِ تہء ھچ معنایے نیست ، اگاں کسے پیسلہ بہ کنت کہ آئرا اے زندء چے پیمء گوازینگی اِنت...؟ آئی زندءِ المیں مولءُ مُراد چے انت..؟
	ءُ یک رندے اگاں مردم وتی آزاتی ءِ مارشت ء کارمرز کنان زانت کہ آئی زندءِ لیکہ چی اِنت گُڑا اچ آئی رند پرائی سوب مندی ءُ بے کٹّیءُ شکست ءِ مارشت پوک انت، پرچا کہ رندء مردم وتی زندء یک پراہ ءُ کشادگیں ندارگ ءِ تہء چاراِیت ، کہ اُدء زندگانی کُلّی صورت ء وتء را مردم ءِ دیمء پیش کنت کہ ھمے کلی ءُ سوگہ ئیں ءُ ھمگیریں مارشت ءِ تہء مردم وتی عمل ءُ حرکتاں گوں دنیا ءِ کُلی ئیں عمل ءُ حرکتاں ھم رکیب ھیال کنت کہ آئی وتی جندءِ عمل ءُ حرکت چہ استال ءُ جمبر ءُ روچ ءُ شپ ءِ عمل ءُ حرکت ء جتا نہ اِنت بلکنا ھمے عمل ءُ حرکت ءِ بہر انت، کہ اے عمل ءُ حرکت ءِ تہء نہ جوانی ھست نیکہ ھرابی ءُ گندگی...نیکہ سوب مندی ھست ءُ نیکہ بے کٹّی ءُ بے سوبی...بلکنا سوب مندی ، نیکی ءُ شری ھما انت کہ آ منء ترا ءُ دومی کسے ء گوں وتی جند ءِ کُلی ئیں مارشتاں یکجاہ ءُ ھوار کنت کہ ایشی تہء استالانی گردشت یک پیمء اِنت، جمبرانی تہء گرند ءُ گروک ءُ گواتانی ھوژار ءِ تہء منی وتی مارشتانی بو ءُ رنگے ھست کہ اے دنیا یک کُلّے، یک جمعی زندے کہ مئے دراھیں مردمانی زند، مئے دراھانی ارمان ءُ اُمیت،ءُ مئے دراھانی واب ءُ آئیڈل یک پیمء گوں وت یک دگر ءُ ھمگرنچ انت کہ ماں ھچ دروشم ءُ ھچ شکل ءُ صورتے ء وتی اصلیت ءِ تہء چہ یک دومی ء جتا نہ انتءُ نیکہ جتا بوت کن انت..!
	ءُ مئے دراھیں شکست ءُ بے سوبیانی سبب ھمیش اِنت کہ ما زند ء جتائیں بہرانی تہء چار ایں ءُ گند ایں، ءُ وھدے تو زندء جتائیں بہرانی تہء چاراِت ءُ تو دیست گُڑا چو بزان کہ تو زندء وھدءِ تہء بہر کُرت ، آئی گوستگیں روچ، آئی ءِ مروچیگیں روچ ءُ آئی باندات...منٹ، سکینڈ...ءُ ساعتانی تہء بدل بُوان روچ ،ھپتگ ءُ ماہ ءُ سال ءُ قرنانی تہء بدل بیت، کہ مردم وھدءِ بہر ءُ بانگءِ تہء چشکہ وتی جندءِ بہر ءُ بانگ ءِ تہء مشکول بیت...ءُ وھدے مردم وتء را آئی پیم ء بہر بانگ کنت، گُڑا وھد برائی زورآور بیت، پرچاکہ اصل زندگانی ءِ تہء وھد ءِ بہر ءُ بانگ بوت کنت، چیء کہ زندگانی یکّ کلّ ءُ یک ھمگیریں سرگوستے...
	ءُ زندگانی اگاں یک ھمگیریں سرگوستے ءُ یک مارشتے گُڑا بزان کہ منی زند ایشی تہء یک ناجتا بُوؤکیں صورتے ء گوں ھمے کُلّ عکس ءِ تہء بندوک اِنت، ءُ اچ ایشی جتانہ اِنت...کہ منی ھر سوب مندی ءُ ھر شکست ءُ بے سوبی ءِ مارشت منءُ ھچ ءِ کُلی ئیں سرگوست ء چہ جتا کنت ءُ من وتی ھمے مارشتانی تہء گار ءُ زیان وتی زندءِ مول ءُ مُراد ء چشکہ نہ زان آں ءُ ھمے جاورءِ تہء مراں...
	وھدءُ پاس ءِ اے مارشت من تاں بازیں سالاں چہ وتی ھمے مولءُ مُراد ء دور داشت ءُ من ڈکھانی تہء زند گوازینت..ءُ من ء اولی وار خبر بوت کہ ڈکھ ءُ رنج ءِ متلب ایوک ء ایش نہ اِنت کہ ترا نان مہ بیت، ترا گِسءُ لوگے مہ بیت، ترا نان ءُ نکانے مہ بیت...کہ اے چیز پہ زندگانی ءُ لازم ءُ الم اِنت کہ بگیر اچ ایشاں مردم زندگ بوت نہ کنت کہ اوّل سرمردم ءُ نانے بہ بیت کہ زندءِ، تہء بے نانی ءُ بے نکانی یک مزنیں رنجے نہ...کہ دومی رنج مردم ءِ ناجوڑی ءِ رنج انت...سیمی مردم ءِ مرک ءِ درد انت...پدا ھما زلم ءُ زوراکی کہ گوں تو چہ دومیانی دستیء پیش کاینت، کہ اے دنیا ءِ تہء ھر مردم چرے رنجاں گوستگ یا کہ گوز اِیت، یا کہ گوزان اِنت، کہ چشیں رنجے نیست کہ بنیادم ء آئی ء گوں دُچار نہ بوتگ...! کہ ھر مردم ھمے دعالوٹ اِیت کہ اے حدا تو بنیادم ء گوں چشیں درداں دُچار مہ کن کہ آ ایشرا زُرت مہ کنت...!
	بچار اچ اے دعا کہ اے دعا وت قران ءِ تہء موجود انت، کہ بنیادم ءِ اے دنیا ءِ جاورانی تہء چنکس بزّگ ءُ ناتوان انت، کہ پیگامبر ھم چرے رنجاں ترس اِتگ ءُ چہ خدا دعا لوٹ اِتگ...! چی ء کہ پیگامبرانی زند ھما زند اِنت کہ آ چہ کُلّاں گیشتر رنج دیستگ پمیشا کہ آ یک نوکیں زندے ءِ ھیال ء دیمء آؤرتگ کہ پرے نوکیں زند ءِ ھیال ء آیاں دنیا ءِ رنج ءُ گماں گوں ھم دیم بوگی بوتگ...!
	ءُ وتی اے گونڈیں زندءِ تہء من وت بازیں، رنج، بازیں گم ءُ ڈکھاں گوں دُچار بوتگ، کہ باز رنداں من نہ لوٹ اِتگ کہ من زندگ بباں...! بلے وتی دراھیں رنجاں ابید من مِرگ نہ لوٹ اِتگ، چی ء کہ زندگانی ءِ قوت چہ مرک ءِ قوتاں گیشتر زورآور اِنت کہ مردم مرگ ءِ حُبّ واھگاں ابید زندگ بُوگ لوٹ اِتگ...!
	ءُ منی زند ءِ مزنیں گم وتی دراھیں گناہ، بدی، بدکرداری، بزّگی ءُ ھجالتی ءُ ملامتی ءُ شرمندگی ءُ بگائی ءُ بزدلی ءُ پدا ایش بُوتگ کہ من اے زندء چے پیمء بہ گوازینتیں...!
	گوں ھستی ء گوں وجود ء منی ھمسیادی ءُ نزینکی ءُ تعلقداری منی ھیال ءُ دنیا ءِ چہ کُلّان، گماں چہ کُلّیں رنجاں مستریں رنجاں ءُ ڈکھ اِنت، کہ چہ ھستی ءُ وجود ءِ رنج ء گیش درد ءُ ڈکھ ءُ رنج ءُ گم چشکہ دنیا ءِ تہء ھچ نیست کہ اے چہ کُلّاں مستریں درد ءُ گم انت، کہ مازندگ ایں...!
	سقراط زندگانی ء، وجود ءُ ھست ء زندءِ تہء چہ کُلّاں مزنیں ناجوڑی ءُ رنج گوشگ کہ یک ھنچشیں علّت ءُ ناجوڑی یے کہ تاں مرک ء ھست...!
	منی گوں سیت ءُ وجود ء تعلقداری ءُ نزینکی ءِ گم منء چہ وتی کسان سالی ء گون بوتگ کہ آ دماں وھدے کہ من کسان ءُ گونڈ اِت آں، گُڑا ھستءُ وجود ءِ درد منء وتی ڈول ء جتا جتائیں رنگانی تہء بوت...! چشکہ اگاں کسے مئے گس ء بہ اھتیں ءُ مئے مہمان بوتیں ءُ پدا درشُتیں تو منء یک مارشتے جتائی ءِ بوت چشکہ چرے مہمان ءِ روگء پد منی زندءِ تہء یا کہ مئے گس ءِ تہء ھچ چیزے نہ منت...! چشکہ مئے دراھیں زند مونجا ءُ ملور بوت....!
	پمیشا جتائی ءِ مارشت منء چہ بنداتء بوتگ ءُ منء چشکہ منی ماس ءِ گوشتن ءُ گپتار گوں جتائی ءِ ھیال ء ھنچش ھمگرنچ کُرتگ کہ تاں مروچیگیں روچ ء من وتی جتائی ءِ مارشت ء بیان کُرت نہ کن آں... چشکہ من تنے وھدی چہ لوگء درکپگ ء پہ وت یک جتائی یے ھیال کن آں...چہ مُلک ء دور روگء پد من زہیروار باں...ءُ منء جتائی ءِ یک سکیں ءُ ترندیں مارشتے گٹّ ءُ گرپتار کنت...!
	منی جتائی ءِ مارشت ھم گوں وھدءِ گوزگء بندوک اِنت کہ اے ھردوئیں چیز گوں وجود ءُ ھستی ء بندوک انت کہ اے زندءِ تہء وھد گوز اِیت...! اے زندءِ تہء جتائی ھست کہ ھست...ءُ مزنیں جتائی مرک اِنت..ءُ مرک ءِ مارشت منء ھنچش سکّ گوند اِتگ چشکہ وتی نابُوگ ءِ ھیال پہ مردمء چہ کُلاں مزنیں ترس اِنت کہ اے ھیال ھم لاشعور ءِ وتی جند ءِ پیدا کنوکیں چیزے ، پرچا کہ لاشعور ءِ تہء مردم وتء را نمیران ھیال کنت بلے گوں ھمے نمیرانی ء یک جتائی ءِ ھیالے ھم مان اِنت کہ ایش ھم لاشعور ءِ تہء ساڑی اِنت کہ مردم ھمے مارشتانی تہء گوں وتی وجود ءُ ھست ء ھم دیم اِنت، لاچار ءُ بزگ اِنت کہ آ ایوک ء وتی المیں آزاتی ءِ مارشتءِ چہ وتی وجود ءِ سیمسراں آ دیم بوت کنت...!
	وھدے من زندگانی ءِ رنج ءُ ڈکھاں گوں دیم پہ دیم بوت اوں تو منء گوں حرپ ءُ لوزاں ، ءُ گوں لبزانکء مہر بوت...
	باز عجبیں مہرے ات منی مہر..!
	بلے ایش منی گوں وتی ھستءُ وجود ء ھم دیم بُوگ ءِ یک جُہد ءُ یک کوشستے ات چیء کہ منی ایدگہ دراھیں زورءُ طاقت منء وتی چمانی تہء باز ناتوان کمزور ءُ سُست مارشت بوت کہ ایوکء زندءِ بے ڈولداری ءِ تہء زندء حرپ ءُ لوزانی تہء پدّر کنگ منء وش زانگ بوت کہ من اگاں اے زندءِ تہء دگہ ھچ کُرت مہ کن آں ءُ ایوک ایشیء چہ نوک سرء حرپ ءُ لوزانی تہء بہ سینگار آں گُڑا ایش پمن یک مزنیں چیزے بوت کنت...,
	ءُ من وتی آزمانک نویسی بنا کُرت...من کسّہ ءُ آزمانک جوڑ کُرت ءُ پدا من گدار نوشتہ کُرت ءُ من وتی ھمے کارءِ تہء ھنچش وشءُ وشال بوت اوں چشکہ وھدءُ پاس پمّن بوشت انت ءُ سنگ بہ بنت...! چشکہ من چہ وھد ءُ زمانگءِ سیمسراں آ دیم بباں...یا چشکہ منء ھچ جتائی ءِ ، وتی مرکءِ ھم تُرس مہ بیت...!
	پمیشا گوں لبزانک ء وتی حُبّ ءُ واھگاں من گوں ھستءُ وجود ء یک المیں ھمسیادی ءُ نزینکی ءُ تعلقداری یے ھیال کن آں...
	مہلوک گوش اِیت کہ لبزانک زندءِ آدینک اِنت، راجءُ چاگردءِ آدینک اِنت، مہلوک ء پہ زانت ءُ زانشت ءِ یک راہ ءُ راھبندے...بلے منی نزدء لبزانک یک شاہ نویسے ءِ گوں زندء ھم گرنچ بُوگءِ جُہد ءُ یک کوشستے...! شاہ نویس آنکہ گوں زندءِ ھمروچیگیں جنگ ءُ جیڑہاں ءُ اڑ ءُ جنجالاں گوں دُچار اِنت بلے چہ کُلّاں ساری شاہ نویس گوں وتی جندءِ وجود ءُ ھستء ھمگرنچ ءُ چم چار ءُ ھم دیم اِنت..کہ چہ کُلّاں ساری آئرا وتی جندءِ ھمے نزینکی ءُ سیادی ء پیش دارگی اِنت کہ آ گوں زندء چے پیمء ھم دیم اِنت...؟ آ زند ء چے پیم ء سگگ ءُ برداشت کنان اِنت..؟ آزندء چون گرگء اِنت...؟ اے دراھیں جُست ءُ پداں رند شاہ نویس وتی چاگرد ء وتی راج ءِ تہء زندگیں مردمے شمار بیت، یا کہ نہ بیت..پدءِ ھبرے... ساری آئرا وتی جند ءِ ھست ءُ وجودء گوں جواب دیگی اِنت...!
	لبزانک زندءِ آدینک اِنت، پمیشا شاہ نویس ایشرا چہ وتی جندءِ سرگوستاں پد دیمء کار اِیت، کہ آ اے زندء چے پیمء چاران ءُ گندان اِنت..ءُ شاہ نویسے ءِ اولی نشانی ءُ اولی رد عمل ایش اِنت کہ آ زند ھمروچیگیں رسم ءُ دوداں گوں گٹّ ءُ کارچ اِنت...!
	آ زندء دگہ پیمے ء چاراِیت ءُ گند اِیت، آ زندء بدل کنگ لوٹ اِیت، ءُ نوکیں قدر ءُ نوکیں جاور دیمء آرگ لوٹ اِیت..
بلے آ سیاستے نہ اِنت، آ صلاحکارے نہ اِنت، آئی کار ایوک ء وتی ءُ وتی وجود ءِ تعلقداری ءُ ھمسیادی ءِ تہء وتی جندءِ رد عمل ء پیش داراِیت...کہ اے درگت ء آئی آزاتی ءِ مارشت دیمء کئیت کہ ایوک ء شاہ نویس ء بلکنا اے آزاتی ء حدا داتگ کہ آ وتی آزاتی ء کُلی ءُ سوگئی ءِ تہء وتی نبشتانکانی تہء بیان کنت کہ بلکنا یک سیاستکار ءُ یک صلاحکارے ءُ یک قانون دانے ء اے آزاتی نصیب نہ اِنت چشکہ یک شاہ نویسے ء نصیب بوتگ..!
	بلے اے آزاتی ءِ متلب ایش نہ اِنت کہ آ مادر پدر آزات اِنت...! بلکنا آئی آزاتی ءِ چیزے حد ءُ حدود انت کہ حدّ ءُ حدوداں آ وت وتی سرء مان آؤرتگ...!
	چشکہ ھر شاہ نویس ء اے مارشت اِنت کہ آ یک حاصیں وھدے ءُ حاصیں جاہ ءُ ھندےء ودی بوتگ کہ آئی وتی زبان، آئی وتی مہلوکءُ آئی وتی مہلوک ءِ حُبّ ءُ واھگ ءُ واب ء ھیال پرائی اھم انت، کہ آ چہ وتی جندءِ چاگرد ء چہ کپت نہ کنت، وتی زبان ءُ وتی دود ربیدگاں اِشت نہ کنت... ءُ ھنچش آ وتی دور ءِ اڑ ءُ جنجالاں چہ بے ھیال بوت نہ کنت کہ آئی قلم مُدام آئی وتی جندءِ مُلک ءُ گلزمین ءُ ڈگار ءِ بٗوہء دنت، کہ بگیر چرے بٗوہ ءُ رنگ ء شاہ نویس ھچ چیزے نہ اِنت... ءُ وھدے آ نوشتہ کنت، گُڑا آیک صورتے ء وتی چاگرد ء یک برزیں واھگے ءِ تہء چار اِیت کہ بلکنا آئی چاگرد ھما درجگ ء وت مہ بیت بلے شاہ نویس ایشرا چہ وتی ھیال ءُ پکراں بُرز کنت، کہ شاہ نویس ءِ ھیال ءُ پکراں چرائی ایدگہ دراھیں مارشتاں گیشتر ترند ءُ تیز اِنت.. کہ بگیر چہ تصور ءُ ھیال ءُ پکر ء شاہ نویس، شاہ نویسے بوت نہ کنت..!
	من وھدے آزمانکے نوشتہ کن آں، گُڑا منء ھنچش تور اِیت چشکہ من دنیاءِ باروء نوشتہ کنان وتی جندءِ کسّہ ء نوشتہ کنان آں... ءُ من ء وتی ھمے سرگوست باز عجب زانت بیت ءُ من ھیال کن آں کہ چون من دنیا ءِ باروء، وتی راج ءُ وتی چاگردءِ باروء نوشتہ کنان اِت اوں کہ ناگتءُ ناگمان منی وتی کسّہ ءُ منی وتی آزمانک چہ کُجابنا بوت...؟
	من پکر جن آں ءُ پدا من ء ھیال کئیت کہ ھر شاہ نویس وتء را ڈنّی جاورانی تہء چاراِیت کہ آئی دراھیں کارست اصلء آئی وتی جندءِ عکس ءُ تصویر انت کہ ایشاں آ ڈنّی دنیا ءِ تہء چگل داتگ ءُ نوں آ اے کارستانی جتا جتائیں سرگوستانی تہء وتی جند ءِ عکس ءُ تصویر ء چاران اِنت ءُ گندان اِنت کہ اگاں چشیں جاورانی تہء آ وت زندگ بوتیں یا کہ زند بگوازینت، گُڑا آ چے پیمء وتء را چاراِت...؟
	پمیشامنی ھر کسّہ مہلوکءُ وانوکاں منی وتی جندءِ، سرگوست زانت بنت ءُ آ کدی کدی منء جُست ھم کن انت کہ چے راستی منی وتی زند ھم ھمے پیمء گوستگ؟
	ءُ وانوکانی ھمے جُست ءِ سرء من ایوک ء ایش گوش آں کہ منی زندیک کسانءُ گونڈیں زندے، وھدیکہ لبزانکءِ پڑ باز پراہ ءُ باز کشادگ اِنت ءُ منی لبزانک کہ اے پراہ کشادگیں لبزانک ءِ یک بہرے گُڑا منی وتی زند انکس کشادگءُ پراہ نہ اِنت کہ من زندءِ دراھیں سرگوستاں چہ گوستگ...ءُ انکس بازیں سرگوستاں چہ گوستگ اوں...!
	بلے من وتی پکر ءُ ھیال ءُ تصور ءِ تہء اے دراھیں سرگوستاں ودی کن آں ، پیدا کن آں، پرچا کہ شاہ نویس ءِ کار ھمیش اِنت کہ آزند ءِ ھزاریں ،لکھیں سرگوستانی درگیجگ ءِ تہء زندءِ بے ڈولداری ء سمبہین اِیت ءُ یک زیبائی ءُ یک حسن ءُ نمایے پیداک کنت...آزندء ھیال کنت ، آئی سرء پکر کنت، تانکہ آ زندء چہ نوک سرء پیدا بہ کنت...!
	پمیشا ھر شاہ نویس ءِ آزمانک یک دروشمے ء آئی وتی جند ءِ کسہ ءُ آزمانک انت..پرچا کہ شاہ نویس کارستانی زبان ءِ تہء وتی جندءِ ھالء دنت...ءُ اگاں شاہ نویس ءِ کارانی تہء آئی وتی جند ءِ ذات درا نہ بیت گُڑا آئی نبشتانک ھشک ءُ بے سیت زانگ بنت ، چی ء کہ زندءِ سرگوست پہ ھر مردم ء یک پیمء نہ انت، آنکہ زند پہ کُلّاں یک پیمء اِنت، بلے سرگوست ھر کسی وتی جندئیگ اِنت....
	ءُ زندءِ باروء ھر شاہ نویس نوشتہ کنت، ءُ زندءِ ویل ءُ جنجال ھما یک پیمء انت، یعنے رنج، درد، تکلیف، ڈکھ ،مرک ، زلم، زوراکی، ارواح، واب، ھیال، تلوسگ، تُرس، سرام ءُ بیم، نزوری ، بے سوبی، جتائی، شکست، سوب مندی ءُ دگہ دگہ... کہ گوں ایشاں ھوار وشتی، گلءُ بال، مہرءُ دوستی، براس داری، یکجئی، یکجائی ءُ ھم تپاکی ءُ دگہ دگہ مارشت ھم مان انت... کہ ایشانی باورء ھر شاہ نویس نوشتہ کنت، کہ ایش نوکیں چیز نہ انت، کہ چون زند آئی گمءُ وشّی ھم باز کوھنگ ءُ کوھن اِنتبلے یک چیزے کہ ایشاں نوک کنت آ شاہ نویس ءِ وتی ذکرءُ بیان اِنت کہ آ چے پیمء دنیاء چاراِتگ...؟
	ءُ من ء ھمے ذکر ءُ بیان ءِ باز حُبّ ءُ شوک اِنت کہ من وتی دراھیں آزمانکانی تہء زندگانی ءُ آئی ءِ جتا جتائیں رنگانی پیش دارگ لوٹ آں...!
	بلے گوں وتی ھر نوکیں سرگوستء بیان کنگء پد منء ھمے مارشت بیت چشکہ من ھِچ نوکیں چیزے بیان نہ کُرتگ ، نوشتہ نہ کُرتگ... یا کہ ھر چیزے کہ نوشتہ کُرتگ گُڑا آ ایوک نوشتہ کُرتگ کہ ایشی یک پائدگ ءُ سیتے من ء نہ ات...کہ منء وتی جند ءِ نوشتہ کنوکیں چیزاں چہ تُرس کئیت ءُ من ھیال کن آں کہ چے من انکس گونڈیں ، بے سیت ءُ پوکیں چیز نوشتہ کن آں...چے من پلاں پلاں چیزء اگاں چہ نوک سرء نوشتہ بکن آں گُڑا شرتر نہ بیت...؟ بلے من تُرس آں... چہ وتی ھر آزمانک ء منء رندء ترس کئیت ءُ من وتی نوشتہ کُرتگیں چیزاں پدا نہ وان آں..کہ ایشی منی یک مزنیں کمزوری ءُ نزوری یے...بلے من چے بکن آں...؟
	من زندءِ ھر سرگوست ء نوشتہ کنگ لوٹ آں...بلے من زان آں کہ اے ڈول بوت نہ کنت...زند ایشی اجازہءُ موکلء نہ دنت...زندگونڈءُ کسان اِنت...ءُ لبزانک پراہ ءُ کشادگ ءُ دراج اِنت...! اے کسانیں عمرءِ تہء زندءِ دراھیں سرگوستاں نوشتہ کنگ گران ءُ مشکلیں ھبرے...!
	اگاں منء زندءِ تُرس ءُ سرام گون مہ بوتیں گُڑا من ھچ نوشتہ نہ کُرت...! زندءِ تُرس ءُ بیم منی تہء ھنچش جاہ منند بوتگ چشکہ منی وھد گوزگ ءُ منی جتائی ءِ مارشت..!
	ءُ منء اے تُرس نہ زان آں، لاشعوری صورتء لاچار کنان اِنت کہ من نوشتہ بکن آں، ءُ اگاں من نوشتہ نہ کُرت گُڑا من مِر آں...منی اے تُرس بلکنا منی ورنائی ءِ روچانی ھما واھگءُ اُمیت انت کہ من ایشاں گُٹّ گیر کُرت ءُ گوں ایشاں دلگوش نہ بوت اوں...وھدیکہ ڈنی دنیا پمّن چہ چارمکنڈ ءُ چاریں دمگاں اُرش کُرت ءُ من لگت مال ءُ زیر پا ر کنگ لوٹ اِت، کہ من پہ ڈنّی دنیا ءِ ھاترء وتی راستی ءُ، وتی آزاتی ء، وتی حُبّ ءُ واھگاں یلہ دات...!
	ءُ آ زمانگء من شاہ نویسے بُوگ لوٹ اِت، بلے من بوت اوں...آنکہ منی نوشتہ ءُ نبشتانک چہ زمانگے ء جاریءُ ساری انت کہ اچ ایشاں بازیں نبشتانکاں من سوھتکءُ بُن دات پرچا کہ ایش منء وش نہ بوت انت...بلے منی نوشتہ کنگءِ حُبّ نزور نہ بوت...آنکہ وقتی صورتء من باز رنداں وتی نبشتہ کنگءِ حُبّ ء اِشت ءُ دگہ کارانی تہء دزگٹّ بوت اوں...بلے منی چہ وتی جندءِ ھستءُ وجود ء وتی دیم ء تاب نہ دات...یا کہ منی وجود ءُ ھستءِ واھگ ءُ لوٹ من ء نہ اِشت انت کہ من وتی دلگوش ء دگہ نیمگے ء بکن آں...پرچا کہ اگاں منء اے دنیا ء گوں ھم دیم بُوگی ات..یاکہ وتی ھست ءُ وجود ءِ المیں جُستاں گوں چم چار بُوگی ات گُڑا ایوک ء لبزانک ءِ تہء کہ منی ایدگہ دراھیں جُہد ءُ کوشست چشکہ پوک ءُ بے سیت اِت انت کہ منء ایوکء یک شاہ نویسے بُوگی ات...!
	مروچی وھدے منی وانوک منی گدارءُ آزمانکانی بابتء گپّ جن انت گُڑا من وشّ باں ءُ نیکہ نا وشّ بلکنا منء یک ھنچشیں مارشتے بیت کہ ایشی تہء سوبءُ سوب مندی ءُ بے سوبی، شکست ءُ باء دیگ ءُ کٹّ دراہ بے سیت زانگ بنت، پرچا کہ منء ھرجاورء ، ھر صورتء نوشتہ کنگی اِنت..چہ جائیکہ منی نبشتانکاں کس مہ وان اِیت...!
					
	بس نوں اچ ترا موکل گر آں...
											تئی نابزانتیں پِسّ






(6)

شال
فروری 2000؁ء
			منی بچّ
		ترا حُدا گوں وشّ ءُ گل ء بالیں روچاں گوں دُچار کنات..!
	من وتی گوستگیں چِٹی ءِ تہء ترا وتی جندءِ المیں حُبّ ءُ واھگ یعنے لبزانک ءِ بابتء نوشتہ کُرت ءُ نوں یک ماھے ء رند من ترا وتی یک دگہ جبزگ ءُ لہڑگے ءِ باروء نوشتہ کنگء اوں کہ ایش ھم چہ لبزانک ء کم حُبّ ءُ ھدوناکی نہ داراِیت، بلکنا وتی لہڑگ ءُ مارشتانی تہء ایش ھم گوں لبزانک ء ھم کوپگ روان اِنت کہ منی لبزانکی حُبّ ءُ واھگانی چست کنوک ھم بلکنا ھمے چیز اِنت..! ءُ آ چیز ءُ سرھال فلسفہ اِنت کہ اگاں من فلسفہ مہ زانتیں گُڑا چشکہ من لبزانک ء ھم بلکنا اینکس شرتر مہ زانتیں...!
	ءُ منی بازیں آزمانک ءُ گدار ءُ ایدگہ سرھالانی تہء مُدام فلسفہ ءِ ذکرءُ بیان ھست کہ باز وانوک منء گوش انت کہ بلکنا من لبزانکءِ تہء مُپتء فلسفہ مان کُرتگ...یعنے من فلسفہ نوشتہ کنگ لوٹ آں..بلے من ایشرا لبزانک ء گوں ھوارءُ یکجاہ کُرتگ...!
	منی ھیالء چُش نہ اِنت،چیء کہ لبزانک فلسفہ نہ اِنتءُ فلسفہ لبزانک بوت نہ کنت، کہ ھمے پدءِ ھبر بلکنا چہ ساریءِ ھبرء گیشتر راست اِنت کہ فلسفہ لبزانک نہ اِنت..آنکہ لبزانک ءِ تہء فلسفہ ءِ باروء گپ ءُ ھبر بوت کنت کہ بازیں شاہ نویسانی ردانک ءِ تہء فلسفہ مان اِنت بلے لبزانک ءِ فلسفہ نہ اِنت، چیء کہ فلسفہ ءِ جُست چہ لبزانک ءِ جُستاں جتا انت! بلکنا لبزانک ء ھچ جُست ءُ پُرسے نیست چشکہ فلسفہ ء ھست...پہ مثالء لبزانک زندءِ کمک اِنت کہ آ زندء بیان کنت، زندءِ بُرزی ءُ جہلی، گمءُ وشی، تہلیءُ ترشیاں دیمء کاراِیت،ءُ زندء ھرچوں کہ ھست گُڑا ھما پیمء پیش داراِیت، وھدیکہ فلسفہ زندءِ المیں جُستانی سرء بحث کنت، یا کہ زندءِ المیں جُست ءُ پداں کنت کہ فلسفہ ءِ اے جُستاں سے راھبندانی تہء دیمء کاراِیت...؟ یعنے اے دنیاءِ ترکیبی چے اِنت..؟ یعنے ایش چون جوڑ بوتگ...؟ چے مادہ ایشی اصل اِنت کہ ارواح؟
	فلسفہ ءِ دومی جُست ایشی ھست ءُ وجود ءِ باروء زانت اِنت کہ اے وجودء معنا ھست یا کہ ایش کورءُ زُبنیں پندءُ منزلے کہ ایشی ء لیکہ ھست کہ نیست، مولءُ مُراد ھست کہ نیست...؟
	ءُ فلسفہ ءِ سیمی راھبند ایشی نظریہ علم اِنت کہ چے ما اے دنیا ء زانت کن ایں کہ نہ کن ایں...ءُ ایشی زانت عقل ءِ تہء اِنتءُ وحی ءِ تہء اِنت...؟ الہام ءِ تہء اِنت..؟ یا کہ مئے پنچیں مارشتانی تہء اِنت...؟
	ءُ دنیا ءِ دراھیں مفکر ءُ فلسفہ دان ھمے سئیں جُستانی سرء وتی عمر گوازینتگ تانکہ آ وتی ، دنیا ءِ ، فطرتءُ کُدرت ءُ گُڈّ سرء حداءِ راستی ءِ باروء بہ زان انت،ءُ وتء را ءُ دنیا ء سرپد بہ کن انت..!
	اے جُست باز وشیں جُست انت کہ ایشانی تہء سرکپان مردم ءُ لٹءُ بند کنان مردم نہ زان آں چہ کُجا تاں کُجا سر بیت..؟ بلے اے سرکپگ ءُ لِکّ کپگ ھنچش پہ دیمیں جُست ءُ پدے نہ اِنت بلکنا ایشی تہء یک ڈولداری ءُ یک شون ءُ شرپے مان اِنت کہ مردم وتی پکری ردوم ء زانت کہ اوّلی گشتاں بنیادم وتی دنیاءُ کُدرت ءِ باروء چے پیمء پکر جنان بوت..؟ رندء وھدے آئی پکرءُ ھیال دیمء روان بوت انت..گُڑا ایشانی تہء چے بدل سدلے اھت؟ تانکہ مروچیگیں روچ ء وھدے بنیادم چہ سائنسی پکرءُ ھیالانی سببء وتی مذہبی ءُ فلسفیاتی علم ء چہ نوک سرء چاران اِنت، چیء کہ سائنسی علم دنیا ء انکس دیمء بُرتگ ءُ آئی ادراک ءُ مارشتاں انکس مٹّ کُرتگ کہ مروچیگیں مذہبی، لبزانکی، دودربیدگی، علمی سیاسی ءُ اقتصادی دراھیں راھبند چہ سائنسی علم ء متاثرگندگء کاینت کہ ایش بدیں ھبرے نہ اِنت، ایش جوانیں ھبرے کہ بنی آدم ءِ پکر دیمء روان اِنت، کہ بائد اِنت کہ آئی پکر دیمء بروانت... چیء کہ بنیادم ءِ گُڈّی ئیں واھگ گوں ھما یکیں راستی ء یکجاہ بُوگ ءِ ھاترء اِنت ءُ بنی آدم ءِ اے واباں کس داشت نہ کنت...!
	بلے سائنسی علم ءِ دیمروئی ءِ متلب ایش نہ اِنت کہ مردم لبزانک ءُ فلسفہ ءِ وانگء یلہ داتگ ، یا کہ چہ مذہب ء دور بوتگ...! چیء کہ سائنس بنی آدم ءِ تہاریں کُنڈاں رُژنا کُرتگ ءُ آئرا یک نوکیں اُمیت ءُ واھگے داتگ کہ اگاں بنیادم ایشرا بہ زانت کہ سائنس ھم پرائی اینکس الم اِنت چشکہ لبزانک، مذہبءُ ساز ءُ سوت.... لبزانک ءِ تہء شاہ نویس راستی ءِ مثل ءُ عکساں دیمء کاراِیت کہ ھمے مثل ءُ عکسانی تہء آ وتی کسّہاں گوشان بیت کہ ایش ھم راستی ء زانگ ءِ یک جُہد ءُ یک کوشستے...وھدیکہ فلسفہ ءِ تہء راستی ء زانگ ءِ ھاترء مردم مثل ءُ عکس جوڑ نہ کنت بلکنا عقل ءِ تہء اے دنیا ءِ باروء گوش اِیت، کہ چوں اے دنیا ءِ مثل ءُ عکس اے پیمء مئے دیمء اھتگ ؟ وھدیکہ شاہ نویس وتی وتی مثل ءُ عکسانی تہء زند گوازین اِیت ءُ وتی زندءِ باروء ھال دنت...
	فلسفہ جُست کنت وھدیکہ لبزانک گوش اِیت..ءُ مارشت کنت..مارگ ءُ مارشت لبزانک ءِ کار انت..ءُ مارشتانی بُن سرء درگیجگ فلسفہ ءِ کار انت ءُ ھردو راستیء زانگءِ راہ ءُ دگ انت، یکے دلءِ تہء ایشرا زانت ءُ دومی عقل ءِ تہء ایشرا پوہ بُوگ لوٹ اِیت...! بلے زند پہ ھردُکاں یک پیم ء اِنت...سائنسدان وھدیکہ چہ وتی کارجاہ ء درکپ اِیت، گُڑا آ بلکنا ٹالسٹائی ءِ ’ایمنی ءُ جنگ‘ ءِ گدارء وانگ لوٹ اِیت یا کہ موزارٹ ءُ بیتھون ، کے ایل سیگل ءُ فیض بلوچ ء اِشکُنگ لوٹ اِیت پرچا کہ اے زندء ما ایوک ء عقل ءِ تہء نہ گوازین ایں بلکنا اے زند یک جبزگ ءُ یک لہڑگے ھم ھست کہ مردم ایوک ء وتی ھشکیں منطق ءُ فلسفہ ءِ ھشکیں بلے ڈولداریں جُستانی تہء زندگوازینگ نہ لوٹ اِیت، بلکنا آ ٹالسٹائیء ھم وان اِیت، بالزاک ءُ البرٹ کامیو ء ھم وانگ لوٹ اِیت کہ آئی دلءُ زرد ءِ دنیا بلکنا چرائی عقل ءِ دنیا ء گیشتر پراہ، کشادگ ءُ بے کچ ءُ کساس اِنت کہ ایشی تہء وت بازیں کلکشان انت کہ ایشاں مردم ایوکء وتی جبزگءُ لہڑگانی تہء زانت یا کہ زانگ ءِ کوشست ءُ جُہد کنت کہ پریشی عقل بکار نہ اِنت..! وھدے من گلاب ءِ پیمیں یک وشیں دروشمیں دیمے ء چارآں گُڑا من عقل ءِ تہء ایشرا نہ چار آں بلکنا منء یک دگہ مارشتے بکار اِنت..کہ اے مارشت منی واباں چہ منی حُبّ ءُ ھدوناکیاں ءُ چہ منی جوزگ ءُ جوشاں سر چست کنت...
	ءُ پدا وت عقل منی دلءِ، یعنے بنی آدم ءِ دلءُ زرد ءِ لہڑگانی یک شرتریں صورتءُ دروشمے ءُ ایش ھم چہ جبزگ ءُ لہڑگاں جتائیں شئے نہ اِنت بلکنا مئے شکست ءِ سوگئی ءُ سرجمی ءِ یک مزن ءُ مستریں عکسے کہ بگیر چہ عقل ء مئے جبزگ ءُ لہڑگاں ھم ھچ قدر ءُ قیمتے نیست ، اگاں ایشانی تہء یک ڈولداری ءُ یک نمایے مہ بیت..!
	ءُ ھنچش بگیر چہ جبزگ ءُ جوش ء مئے عقل پرستی ھم یک بے تھام ءُ ھشکیں چیزے کہ زندء یک بروبری ءُ یک توازنے بکار اِنت...
	ءُ اے توازن ءُ اے بروبری چہ لبزانک ء کئیت کہ بگیر اچ ایشی زند زیبا ءُ نمادار نہ بیت چہ جائیکہ ایش ھرچنت دولت مند ءُ ھستگار بہ بیت...پرچا کہ مستریں لبزانک ایوک ء مئے زندء براھدار کنت...!
	نوں وھدیکہ مذہب ءِ راہ ءُ سائنسی ءُ فلسفہ ءُ نوکیں علم گٹّ کنان اِنت ءُ مذہب ءِ ھما گوستگیں جبزگ ءُ جوش نہ منتگ کہ یک وھدے بنیادم ءِ دودمان ءِ سری روچاں ایشی تہء یک اُمیتے داشت گوں، ایش پہ دراھیں انسانیت ء آنکہ تنے وھدی ھما آسء داراِیت بلے پہ بازیں مردماں مذہب ءِ روایتی کارءُ کردءِ تہء پرک اھتگ کہ لہتیں مردم وتی مذہبی مارشتانی پیلوی ءِ ھاترء لبزانک ءِ نیمگ ء چارگء انت... چیء کہ مذہبی مارشت ایوک ء گوں روایتی مذہب پرستی ء بندوک نہ انت، بلکنا ایش بنیادم ءِ ھما واھگ انت کہ ایشی تہء بنیادم وتی راستیءُ وتی حداءِ درنیام ء ھم سیادی ءُ نزینکی ء گوں زندگیں، سلامتیں، راستیں مذہبی سرگوست ءِ تہء زانگءُ سرپد بُوگ لوٹ اِیت کہ آئرا بلکنامروچیگیں لبزانک یک شرتریں ءُ جُہلانک تریں مذہبی مارشتے انت کہ اگاں کسے ایشرا گوں روایتی مذہبی راہ ءُ کشک ء مہ بند اِیت ءُ مہ چاراِیت...! پرچاکہ بنی آدم اے دنیا ءِ تہء مُدام وتی ھما کارءُ عملء دوست داراِیت کہ وھدے آئرا اے مارشت بہ بیت کہ آئی ھمے عمل ءُ کردار گوں یک راستی یے ء بندوک اِنت کہ اے راستی ھما راستی اِنت کہ ایشرا ایوک ء آ شوھاز کنگء نہ اِنت بلکنا اے راستی اے دنیا ءِ بنیات ءُ بیخ اِنت ، آئی گُل میخ اِنت، کہ آ ھمے گُل میخ ء زانگ لوٹ اِیت کہ آئی زانگ ءُ زانشت ءِ راہ بلکنا جتا اِنت کہ ایشی سرچمگ وت مردم ءِ دلءُ زرد اِنت کہ اِدء راستی، اُودء حداءُ زندءِ معنا ءُ چیر انت..!
	ءُ من وھدے لبزانک ء گوں حُبّ ءُ دوستی کُرت گُڑا منء اولی وار تور اِت کہ منی گوں لبزانک ء اے دوستی ءُ حُبّ ھما وھداں گیش بوت وھدے من لبزانک ء فلسفہ ءِ تہء چاراِت، یعنے فلسفہ ءِ وانگ ء رندمنء لبزانک ءِ تھام ءُ چش گیشتر وشّ ءُ براھدار زانگ بوت...
	من نہ زان آں کہ اگاں من فلسفہ مہ ونتیں گُڑا من زندء چے پمء سرپد بوتین آں...ءُ منء سک ، بلکنا ارمان ءُ افسوس بوتیں کہ من فلسفہ پرچے نہ ونت...!
	ءُ اگاں من ایوک ء فلسفہ بوانتیں ءُ منء گوں لبزانک ء حُبّ ءُ دوستی مہ بوتیں گُڑا پمّن اے دنیا چنکس بے تھام ءُ ھُشک بوتیں..!
	منی اے ھردوئیں کاراں واھگاں حدا چشکہ کبول کُرت کہ من فلسفہ ءُ لبزانک ءِ یک ادنائیں ، کسانیں ءُ گونڈیں وانوکے ھیال کن آں...!
	منی فلسفہ وانگءِ تہء منی ھما اُستادانی دست مان اِنت کہ آ منء زندء گوں یک ڈولداری یے گوازینگ پہ سبک دات ءُ اے ڈولداری مردم ءِ تہء اھت نہ کنت دانکہ آ فلسفہ ءُ لبزانک نہ ونتگ۔ فلسفہ ءُ لبزانک ءِ وانگ منء بلکنا چہ حدا ءُ چہ راستی ء بلکنا گیشتر نزینک کُرت کہ مروچی وتی زند ءِ دراھیں سیاہ تہاریانی تہء وھدے من وتی فلسفہ ءُ وتی لبزانکی حُبّ ءُ دوستیانی تہء وتء را مشکول کن آں گُڑا منء ھنچش مارشت بیت چشکہ حدا گوں من اِنت..!
	آنکہ گوں فلسفہ ءُ گوں لبزانک ء منی دوستی اذیت ناکیں سرگوستے بوتگ کہ ایش اینکس وشیں سرگوستے نہ بوتگ چشکہ مردم ھیال کن انت..! چی ء کہ منی وتی جندءِ بازیں پیسلہانی تہء من وتء را وت باز رنداں تندورءِ آچ ءِ تہء دور داتگ ءُ تاں بازیں وھدے ء من چہ وتی جندءِ ذاتء دور بوتگ ءُ نہ زانتگ کہ منی مہار کئی دستء اِنت؟ ءُ ایش کہ من کُجا روگء اوں؟ بلے پدا وھدے من دیست کہ من ء منی زندءِ دراھیں دیمروئی پوک اِنت اگاں من گوں لبزانک ء گوں فلسفہ ء دلگوش نہ بوت اوں...!
	فلسفہ.....حالص فلسفہ ءِ تہء من وتء را دور دات پرچا کہ منی وتی جندءِ جاور منء موکل نہ دات انت کہ من فلسفہ ءِ حالصیں سرھال ءِ سرء پٹّ ءُ پول بہ کُرتیں چیء کہ منی چارمکنڈ یک ھنچشیں دنیایے ات کہ ادء زانت تنے وھدی چارپادگ ات کہ وتی دوئیں پادانی سرء نہ اوشتاتگ ات۔ کہ چشیں راج ءِ تہء ذگریں فلسفہ ءِ واب گندگ بلکنا یک گیر حقیقی ئیں ھبرے بوت، بلے لبزانک ءِ تہء آنکہ چشیں رُژنائیں کُنڈ نہ اِت انت بلے اُدء یک چاگرد ءُ یک زانتے ساڑی ءُ موجود ات...! آنکہ اے زانت وتی پادگانی سرء ات ، بلے ایش تنے وھدی لنگءُ مُنڈ ات ءُ من ھمے لنگ ءُ مُنڈیں چاگردءِ تہء گوں لبزانک ء حُبّ ءُ مہر کنان بوت اوں...گوں ھمے اُمیت ء کہ یک روچے من بلکنا من وتی فلسفیاتی ھیالاں لبزانک ءِ تہء پدّر بکن آں، چیء کہ بگیر چہ فلسفہ ءِ وانگء کہ دنیا ء بگیر چہ فلسفہ ءِ وانگء زانت نہ بوت، منی دراھیں زانت ءُ سرپدی ایوک ء وتی جبزنگ ءُ لہڑگانی سرء بوت ءُ من چہ ھما آریپیں ھیالاں زبہر بوت اوں کہ آیانی یک کسان ءُ گونڈیں تھریشاسے بلکنا، بلکنا منی تہاریں ھستءُ وجود ءِ یک کُنڈے ء یک تہاریں، رُژنائی یے داتگ...! ءُ من لوٹ آں کہ منی ھمے گرذ ءُ گبیں سیاہ تہاری گیشتر رُژنا بہ بیت..! پہ راستی ءِ زانگء! پہ حداءِ زانگء! پہ دنیاءِ زانگء، پہ کُدرتءُ فطرتءِ زانگء.! کہ منی اے واھگ منی کسانی ءُ منی ورنائی ءِ لوٹ انت..کہ نہ زان آں من اے حُبّ ءُ کُنٹگی ئیں راہ ءِ سرء چنکس دیمء شُتگ اوں....ءُ چنکس پداوشتاتگ ...؟
	منی فلسفہ ءِ وانگءِ تہء منء یورپ ءِ گوستگیں قرنءِ درنیام ء میانی سالانی مفکر ءُ فلسفہ دانانی گپّ دوست اھتگ ، آنکہ آیانی بازیں مفکرانی ھیالاں گوں من سرجمی ء تپاک نہ کُرتگ ، بلے من ء وجودی مفکرانی تہء جاں پال سارتر، ھسرل، موریلیو پونٹے، ھائیڈیگر، کرکیگارڈ، سائمن ڈی بوار، ءُ مارٹن بیوبر گیشتر متاثر کُرتگ کہ چہ کُلاں گیش البرٹ کامیو ءُ جان پال سارتر ءِ اثر گیشتر انت۔ چیء کہ سارتر ءِ بنی آدم ءِ ھیال پمّن یک مزنیں سوگہ ئیں ءُ سرجمیں ھبرے کہ اگاں سارترمہ بوتیں گُڑا من چہ بنیادم ءِ ، بلکنا المیں آزاتی ءِ مارشت ء چہ نا واکب بوتین اوں...!
	چی ء کہ سارتر ءِ آزاتی ءِ مارشت منء گیشتر متاثر کُرتگ کہ منی کسہ ءُ گدارانی تہء منی کارست گیشتر وتی آزاتی ءِ مارشتاں مارگء انت..ءُ منی ھیال ء اگاں راجانی لبزانک مردم ءِ آزاتی ءِ مارشتانی گپاں نہ جن انت، گُڑا آ وتی چاگردءِ عکس ء پہ شرّی ء پیش نہ دارانت..! کہ ھمے یکیں مارشت ایدگہ دراھیں مارشتانی سرء سربار اِنت، کہ منی ھیال ء بگیر چرے المیں آزاتی مارشتاں بنی آدمءِ دراھیں جُہد ءُ کوشست پوک ءُ بے کار اِنت..!
	آنکہ اے آزاتی مردماں کُلّی صورت ء نہ رستگ ءُ بلکنا مہ رس اِیت...! بلے ایشی واب نہ گندگ ھم یک مزنیں عیبے ، یک رنجے....ءُ مردم اے دنیا ءِ تہء اے رنج ء گوں مُدام ھم دیم اِنت، یا کہ وتی آزاتی ء پچ گرگ ءِ تہء یا کہ ایشی در روگ ءُ ایشی زیان بُوگ ءِ ارمان ءُ افسوز ءِ تہء...! ءُ بنیادم ءِ اے واب کدی سرجم نہ بنت کہ آ اے دنیا ءِ تہء یک سرجمیں زندءِ بگوازین اِیت تانکہ آ وتی آزاتی ءِ مارشتاں چہ واکب نہ بوتگ...!
	چہ کُلّاں مزنیں آئی آزاتی آئی وتی جندءِ ھستءُ وجود ءِ سیم سرءُ حدءُ اویلاں گوزگ ءِ آزاتی اِنت کہ آ یک ھنچشیں دنیا ءِ تہء روگ لوٹ اِیت کہ اُدء ھچ پیمیں ڈنی جبرے آئی آزاتی ء پچ مہ گیرت..!
	بلے چش نہ اِنت ، ڈنّی دنیا چہ رنجاں، چہ ڈکھان پُرّ اِنت، سیاسی ،اقتصادی، دودءُ ربیدگی، علمی، رواجیءُ راجی پابندی ھرجاہ مردمانی پاداں سانکل انت کہ بنیادم اچ ایشاں بُرز بُوگ لوٹ اِیت، آزات بُوگ لوٹ اِیت...تانکہ آ چہ وتء جتا...چے وتی جونءُ جسد ء بُرزیک دگہ پڑ ءُ میدانءِ تہء پُتراِیت کہ اُدء آ وت ھم گوں وتء گون مہ بیت...!
	چے ایش بوت کنت؟
	آزاتی پکرانی آزاتی ءِ نام اِنتءُ پکر ھمیش بانداتءِ تہء کشگ بوتگ کہ آیانی بھرمءُ ثمر باندئیں روچاں کئیت کہ بنیادم وتی باندات ءِ تہء وتء را چاراِیت،آئی مروچیگیں پیسلہانی بانداتءِ زند ءِ کشک ءُ راھبنداں سوج دینت کہ مروچی اگاں منی پیسلہ رد انت، گُڑا باندئیں منی آزاتی ءِ واب ھم رد انت...! ءُ منی مروچیگیں آزاتی ءِ پیسلہ منی باندئیں پیسلہاں بلکنا آزات بکن انت...!
	پمیشا مردم مُدام ھما پیسلہاں کن انت، کہ آ وتی آزاتی ءِ واباں یک نوکیں شکل ءُ عکسے بہ دینت نیکہ آئرا گوں پشومانی ، دردءُ رنجاں گوں ھم دیم بکن انت...ءُ بلے افسوس ایش اِنتکہ اے پیسلہ مُدام مئے آزاتی ءُ آزتیں پیسلہ نہ اِنت، بلکنا مئے دراھیں پیسلہ چہ ایدگرانی نیمگء درکاینت، ایدگرانی دستء انت، چشکہ مئے اقتصادی، سیاسی، علمی ءُ دود ربیدگی پیسلہ مئے وتی جندءِ کنوکیں پیسلہ نہ انت، بلکنا مئے اے پیسلہاں دگر پمّا کن انت..!
	ءُ مئے جندءِ پیسلہ یک ھنچشیں راجے ءِ تہء کہ اُودء زانتءُ سرپدی لٹ ءُ بندکنان بہ بیت، مئے وتی جند ءِ پیسلہاں گبارءُ گرزی کن انت، کہ مازندءِ ادراک نہ داریں ءُ باز رنداں بلے ھر وھدء ھنچش پیسلہ کن ایں کہ باندات ء مئے اے پیسلہ مئے گُٹّ ء کپ انت ءُ مئے زند یک ھمگیریں رنج ءُ ڈکھے جوڑ بیت...کہ اچ ایشی درآیگ پمّا سک مشکل بیت.!
	ءُ ھمے سبب ء مئے زند یک مشکل ءُ گرانیں کشک ءُ راھے سرء روان اِنت، کہ ادء مئے ذاتیءُ مئے جمعی زند ھردو چہ مئے وسء چشکہ ڈنّ انتءُ مئے ھر پیسلہ چشکہ یک ردیں پیسلہ یے ءُ مئے زند مُدام یک المیں رنجے ء گوں دُچار اِنت کہ ما نہ زان ایں کہ ما اچ اے رنج ءُ ڈکھ ء چون بگوزایں...؟
کُجا برو ایں..؟
چون بہ کن ایں..؟
ءُ پرچے بہ کن ایں...؟
	اے دراھیں جُستانی تہء ھُورت ءُ حام بُوان گُڈّ سرء ما گند ایں کہ ما پہ وتی ھر چیز ء ذمہ وار ایں، کہ پریشی ما حداء ذمہ وار جوڑ کن ایں..! حداءِ ما منّت وار ایں کہ حدا ء مارا پیداک کُرت..چمّ دات، گوش داتءُ دستءُ پاد دات، کہ ما وتی جُہدءِ تہء آئرا بزان ایں، پوہ ءُ سرپد بہ بئیں، پرچا کہ آئی رضا ھمیش اِنت،کہ ما آترا بزان ایں بلے ما گوں جندء مِڑان ایں، مئے وتی بنیادمءِ جوڑ کُرتگیں زُلم ءُ زوراکی ، راجی بے انصافی، دربہ دری، بے علمی، کم پہمی، مئے وتی جندءِ جوڑ کُرتگیں عذاب انت کہ ما ایشانی تہء گٹّ ءُ گرپتار ایں بلے ما وتی جندءِ ذمہ واریاں زُورگ ء پہ تیار نہ ایں، کہ ما مُدام وتی ذمہ واریاں دگرانی سرء ، حداءِ سرء، دور دئیں، چیء کہ مارا بد عقیدگی، وتی آزاتی ء کارمرز نہ کنگءِ عادت بوتگ ءُ ھمیشی تہء مئے زندءِ روچ بیگہ بیت...!
	اے فلسفہ ءِ اثر انت یا کہ دگہ چیزے ءِ...بلے ایش منی گدارانی سرھال انت، چیء کہ من چہ فلسفہ ءِ وانگء پد زانتگ ءُ پوہ بوتگ اوں کہ مردم اے دنیا ءِ تہء کُجا اوشتاتگ؟ ءُ لبزانک ءِ تہء آنکہ من حالص فلسفہ نوشتہ نہ کن آں بلے لبزانک وتی دورءِ فلسفہ ء چہ وتء را زبہر کُرت نہ کنت...! ھنچش کہ لبزانک وتء را چہ وتی دور ءِ سیاست، اقتصاد ءُ دودربیدگ دور کُرت نہ کنت گُڑا ھمے پیمء آ وتء را چہ فلسفہ ء ھم دور داشت نہ کنت..کہ ھردور ءِ فلسفہ یک نہ یک رنگے ءِ تہء آئی لبزانکءِ یک بہرے بوتگ... گُڑا من اگاں وتی دورءِ فلسفہء دیمء کار آں، گُڑا ایشی تہء ھم گناہ نیست...!
	من مُدام مردمءِ ذاتءُ وجود ءُ آئی چاگرد ءِ تہء چارگ لوٹ آں...ءُ آئی باروء نوشتہ کن آں، چیء کہ مردم وتی دورءُ زمانگءِ پیداور اِنت، ءُ اچ آئی جتا نہ اِنت، ءُ دنیا ءِ بے جان ءُ بے ساہ، دنیا ء گوں آدم زات ءِ ھمسیادی ءُ نزینکی یک تخلیقی عملے ،چیء کہ اے ڈنّی دنیا چُپ ءُ ھاموش اِنت...ءُ چہ ازل ء چُپ ءُ ھاموش اِنت کہ ایشرا ساہءُ نپس تخقلیقی عمل انت نیکہ بگیر اچ ایشی ایشرا ھچ معنا ءُ متلبے نیست..متلب ءُ معنا دیوک وت بنیادم ءِ جند ءِ وجود ءُ ھستی اِنت..کہ آئرا اے چارمکنڈ ءُ چاریں دمگاں تچکیں بے معنائیں دنیا ءِ تہء حدا، راستی، نیکی، وشی، انصافءُ عدل ءُ ایمنی ء شوھاز کنگی اِنت کہ اے دراھیں چیز سنگ، کوہ، تلار،ءُ زرءِ چولانی تہء ساڑی ءُ موجود نہ انت، بلکنا ایشاں ما معنا ءُ متلب دئیں ءُ ما ایشاں چہ فرشء عرشء برایں ءُ رسین ایں...نیکہ وت ایش بے معنا انت...!
	ٹالسٹائی ءِ حدائی شوھاز، کافکا ءِ بے ڈولداریں دنیا ءِ تہء وجود ءِ بے معنائیں حرکت، رابندرناتھ ٹیگور ءِ ’آئیڈل مرد‘ ءِ آگہی ، البرٹ کامیو ءِ پوکیں وجود ءِ مارشت،جان پال سارتر ءِ مابعدالطبیعاتی آزاتی ءِ مارگ ءُ مارشت، دوستوفسکی ءِ ارواح داروکیں کارست، خلیل جبران ءِ نیکی ءُ بدی ءِ سرچمگءِ زانتءُ سرپدی، سائمن ڈی بوار ءِ گوں ھستءُ وجود ء ھمسیادی ءُ نزینکی اے دراہ فلسفہ، نہ انت گُرا چے انت.. کہ دنیا ءِ مسترءُ آریپیں لبزانکءِ پیشانیءِ پیٹک انت کہ اے دراھیں شاہ نویس آنکہ حالص فلسفہ نوشتہ نہ کن انت بلے ایشانی کسہ ءُ آزمانکانی تہء فلسفہ مان اِنت...چیء کہ لبزانک تنا وھدی مستر ءُ مزن ءُ پراہ ءُ کشادگ جوڑ بوت نہ کنت تانکہ ایشی تہء مرکءُ زندءِ، رنجءُ گم ءِ ، حداءُ راستی ءِ شوھاز ءِ یک کپے واد مہ بیت، کہ منی ھیال ء فلسفہ زندءُ لبزانک ءِ واد اِنت، چیء کہ ھرمردم وتی جاہ ء یک مفکر ءُ یک فلسفہ دانے کہ آ وتی ءُ وتی وجود ءُ ھست ءِ تعلقداری ءُ ھمسیادی ءِ یک سببءُ یک جوازے درگیجگ لوٹ اِیت کہ بزانت کہ اگاں آئی گوں حداء گوں راستیء، یک نزینکی یے ھست گُڑا اے سیادی ءُ اے نزینکی چے پیمء اِنت...؟ چون اِنت..؟ کہ پمّن اے مردم انت کہ ایش منی ایدم آدیم ء چکرّان ، کندان، گریہان، چاپ جنان، جنگے مڑان یک کششے دار انت، کہ من اے کارستاں گوں دنیا ءِ ایدگہ مردماں یکے زان آں کہ آیانی راجدپتر ءِ پدمنتگی ءُ پسماندگی بلکنا آیاں تنے وھدی وتی جندءِ آزاتی ءِ زانت ء دور داشتگ...بلے باندا ھمیشانی تہء یک ٹالسٹائی، یک کافکا ءُ یک سائمن ڈی بوارے پیدا بیت، کہ آیانی دراھیں ذاتی ءُ جمعی زندءِ درشانی گوں نوکیں راھبنداں کنت..!
	ھمے منی واب اِنت، ھمے مئے دراھینانی واب اِنت...!
	نوں من ترا گوں وتی نیکیں واھگاں موکل کن آں ءُ تو..........بہ حدا سپاریگ...!
											تئی واب گندوکیں پِسّ	




(7)

شال
8/مارچ 2000؁ء
				منی بچّ
		وشّیانی سارتیں کوش پرتو دائم کشّان بات انت...!
	شالءِ تہء بہارگہ اِنت..سیاھیں ءُ کہریں زمستان ء پد بہارگہ ءِ موسم مردمءِ دلء چنکس وش کنت کہ ایوکء ھما مردم کہ آ اے زندءُ ایشی رنگان مارشت کنت گُڑا زانتکہ بہارگہ ءِ آیگ ءِ متلب چے اِنت؟...ءُ دنیا ءِ تہء چشیں مردم کم انت کہ آ موسمانی مٹّ بُوگ ء مہ زان انت ءُ اے موسماں وتی دلءِ تلءُ توکاں مہ مارانت، کہ ھرمردم کُدرتءُ فطرت ءِ یک بہرے کہ اے موسمانی مٹ بُوگءُ نوکیں موسمانی آیگ ء وتی دلءُ ارواح ءِ تہء زان انت ءُ سرپد بیت...ھنچش کہ ایدگہ ساھدار ایشرا زان انت...بلے ساھدار ایشرا بیان کُرت نہ کن انت وھدیکہ بنی آدم اے مٹّ بُوکائی ءُ ایشانی بدل ءُ سدل ء وتی دلء مارشت کنان زبانءِ سرء کاراِیت ءُ لوزانی لیوس ءِ تہء پوشااِیت! بلے انگتء مردم ایشانی رنگءُ تھام ء چشاں بیان کُرت نہ کنت...پمیشا من گوش آں کہ بنیادم بائد اِنت لہتیں چیزاں بیان مہ کنت بلکنا ایوکء ایشاں وتی دلءِ تہء مارشت کنان بہ بیت ءُ ھمے ڈولء وتی زندء چہ کُدرت ءُ فطرتءِ مہراں سبزبات بہ کنت، وشال ءُ وش اھتک بہ کنتءُ کسےء را مہ گوش اِیت ءُ گوں کسء واستو مہ بیت..!
	گوں بہارگہ ءِ بندات ء منی دلءِ تہء نہ زان آں چے چے ھیال آیان انت کہ من اے دراھیں مارشتاں زاناں چوموسمانی بدل بُوگءِ مارشت وتی قلمءِ چیر ء آؤرت کُرت نہ کن آں ءُ نیکہ ایشاں نامے دات کن آں، ءُ نیکہ زان آں کہ منی وسءُ واک تاں کُجا کہ من وتی زندءِ دراھیں سرگوستاں نام ءُ زبانے دات بہ کن آں، کہ زند تچک ء یک آریپیں سرگوستے ءُ اے سرگوست ء نیکہ سیم سرے ھست ءُ نیکہ حدّ ءُ اویلے کہ ایش چو راستی ءُ حداءِ ھیال ء ازلی ءُ ابدی اِنت.!
	زند ابدی ءُ ابدمان اِنت ءُ زندءِ ھیال ھم ازلی ءُ ابدی اِنت کہ بنی آدمءِ کسانیں زند ءِ تہء ایش نابیوکیں ھبرے کہ آ زندءِ ھمے ازلی ءُ ابدی ئیں سرگوست ء وتی لوزانی تہء بیان بہ کنت..!
	اصلء بنیادم ءِ دراھیں سرگوستاں چہ مزنیں سرگوست آئی ءِ ھمے سرگوست اِنت کہ ایشی تہء یک محدودے وتء را، وتی ھستءُ وجودء گوں یک لامحدودیں وجودے ء دیم پہ دیم کنت ءُ چاراِیت، گُڑا اے دمان آئرا نہ زاناں چے مارشتے بیت کہ آئی پاد چہ ڈگارء چشکہ سنداں باں ءُ آیک دگہ سرگوستے ءِ تہء پُتراِیت کہ اُدء آئی ء یک چٹ نوکیں مارشتے زوراِیت کہ ایشی تہء زند یک پہکیں ارواحے جوڑ بیت ءُ آ چہ مادی دنیا ء ڈنّ درکپ اِیت کہ بلکنا اے دمان ء مردم گوں وتی راستی ء ھم دیم بیت کہ آئی راستی، بلکنا وتی اصلیت ءِ تہء یک ارواحی ءُ روحانی سرگوستے کہ اگاں چش نہ اِنت گُڑا ایوک ء مادی دنیا ءِ تہء چو سِنگ ءُ چو ڈونکاں اِدء اُودء کپگءُ سُرگ چشکہ آئی شانءُ شرپ نہ اِنت ، پرچا کہ آئی ارواح ءِ گُڈّی ئیں واھگ گوں یک لامحدود ءُ ابدی ئیں سرگوست ءِ تہء ھور ءُ ھوار کپگ اِنت..!
	چے اے زند ھنچش نہ اِنت..؟
	بلے دلجم ببو کہ من ترا مُپتءُ مباء یک کنفیوژن ءُ یک جنجالے ءِ تہء مان گیجگ نہ لوٹ آں کہ گوں تو من ارواح ءُ بدنءِ، مادہءُ روح ءِ، سرء بحث بکن آں، کہ اے بحث منی نزدء ھچ جاھے ء مردمء سر نہ کنت کہ باز مردم زندء پہ زورءُ طاقت مادھے ثابت کنگ لوٹ انت ءُ باز مردم ایشرا ارواحے گوش انت کہ پدا آیانی نیام ء اے جنگ ءُ اے چڑھ یک مذہبی رنگے درگیج اِیتءُ پدا یک جنگءُ پساتے پاد کئیت ءُ زندءِ دراھیں شانءُ شرپ ء گوں ھاک ءُ پُراں ھوار کنت...! کہ من بنی آدمءِ تچکیں زندء یک اڑ ءُ جنجالے ءِ تہء مان گیجگ نہ لوٹ آں،بلکنا من ایوکء لوٹ آں کہ ھرکس زندء زندءِ ڈولء بگیرت ءُ وتی جند ءِ گناہ ءُ ملامتی ءُ ھجالتی ءُ سیاہ کاریانی پاکی ءُ معافی ءِ دین ء شوھاز مہ کنت کہ مردم ءِ کُرتگیں سیاہ کاری یا کہ ھماکُرتگیں کار کہ آ کُرتگ گُڑا پد و پد آ زُرت نہ بنت کہ پریشی آ پہ زور یک ارواحی ھیال ءُ پکرے بزور اِیت ءُ ھر چیز ء گوں حدا، گوں ارواحء گوں دومی جہان ءِ یاتاں ھم دوچ ءُ ھمگرنچ بہ کنت... کہ ایش یک ناجوڑیں پکرے ءِ پادرہ اِنت...کہ ادء من یک ناجوڑیں مردمے ءِ پکرانی باروء گپّ جنگ ء نہ اوں بلکنا من ھما جوڑ ءُ دراھیں پکرانی سرء گپّ جنگء اوں کہ یک دراہ ءُ جوڑ ءُ پہمندگ ءُ زانتکاریں مردمے چون وھدے وتء را گوں یکّ ازلی ءُ ابدی طاقتے ء ھم دیم کنت ءُ چاراِیت گُڑا آئی ءِ مارشت چے بنت؟
	اے ڈولیں سرگوست ھر زانتکار، سرپد ءُ پوھیں مردمے ءِ دلء مان کاینت ءُ الم ء مان کاینت کہ ھمے سرگوست ءُ ھمے مارشت آئر چہ جناور ءُ ایدگہ ساھداراں جتا کنان مردمے جوڑ کن انت کہ آئی مردم ءُ انسان بُوگ آئی ھمے سرگوست ءِ تہء اِنت وھدے آ وتء را گوں یک ازلی ئیں قوتءُ طاقتے ء ھم دیم کنان چاراِیت...تو آئراوتی جندءِ ھستءُ وجود ءِ تہء یک نوکیں سرگوستے گندگء کئیت...بلے مروچی منی ھیال ایش نہ ات کہ ترا بنیادمءِ ھستءُ وجودءِ باروء بگوش آں چیء کہ من مروچی ترا وتی پیشگ یعنی نانءُ کٹّ ءِ باروء گوشگ لوٹ اِت کہ ایشی تعلقداری ءُ ھمسیادی گوں وجودءُ ھستی ءِ ارواح نہ اِنت بلکنا گوں ھما راھبندان اِنت کہ آیانی پیلوی ء بگیر مردم زندگ بوت نہ کنت...! یعنی چہ نانءُ لاپ ءِ گزرءُ لوٹاں اگاں اے زندگانی احتاجی ءُ محتاجی ءِ تہء گوست گُڑا چو بزاں مردم چہ زندءِ بازیں مارشتاں بے نصیب بوت کہ یک مردمے ء کہ آ وتی زندء عقل ءُ آگہی ءِ تہء گوازینگ لوٹ اِیت، گُڑا پرائی المی اِنت کہ آ وتی نان ءُ آپ ءِ بندوبست ء تنے ھدّء بہ کنت کہ آئرا اے دنیاءِ تہء پہ وتی لاپ ولینگ ء پہ بہ کسے ء دست تچک کنگ مہ بیت...! ءُ منی واھگ ءُ منی دعا مُدام ھمے پرتو ھمیش اِنت کہ تو پہ وتی نانءُ لاپء کسے ءِ احتاج ءُ محتاج مہ بات ئے، کہ لاپ ءِ گُژنگی شاھاں گرّ کنت ءُ مزنیں مردمانی سرء جہل کنت...!
	ءُ منء مُدام ھمے تُرسءُ ھمے حرذ زندءِ تہء چہ کُلّاں ترسینتگ ءُ منء مزنیں زرّے کدی دستء نہ اھتگ ، بلے من گُژنءُ لنگڑیاں برداشت کُرتگ بلے احتاج ءُ محتاجی ء وتء را پہریز کُرتگ...آنکہ لاپ ءِ ولینگ پمّن تاں باز وھداں باز سکّ مشکل ءُ گران بوتگ کہ ایشی ءِ سبب ء من وتء را چہ بازیں چیزاں دور داشتگ بلے پدا ھم زندءِ کاروانءِ بہر بوتگ ءُ وتی روچ ءُ شپاں ھرچے پیمء گوازینگ لوٹ اِت، گوازینان بوت...کہ پریشی من وتی راستیءُ حدا ءِ باز منّت وار آں کہ منء توراِت کہ اگاں منی حداءُ منی راستی کہ اچ آئی من کدی کدی سکّ وتء را دُور ھیال کن آں، ءُ بلکنا کدی کدی راستیءُ حدا ء وتی عقل ءِ تگ ءُ تاچ ءِ تہء وتی حماش ءِ تہء نیاریں بلے پدا وھدے من وتی زندءِ سکّیں روچانی یاتاں کپ آں ءُ وتی گُژن ءُ لنگڑی ءِ یاتگیری ء کن آں یا کہ دگہ سیاہ تہاریں وتی سرگوستانی یاتاں کپ آں گُڑا منء ھنچش مارشت بیت کہ اگاں حدا ءُ راستی مہ بوتین انت گُڑ امروچی من کُجا بوت اوں...؟
	پمیشا کدی کدی وھدے من وتی مذہبی ئیں ھیالانی سرء چارءُ بچار کن آں گُڑا منء تور اِیت کہ منء چہ کُلّاں گیش مذہبی بُوگی اِنت پرچا کہ منء اگاں حدائی دست کُمک ءُ مدت مہ بوتیں گُڑا من مروچی اے دنیا ءِ تہء زندگ مہ بوتیناں...ءُ پہ مُدامی ھما سیاہ تہاریانی بہر بوتین آں...کہ اے سیاہ تہاریں چہ چاریں دمگاں منی زندء پتاتگ ات ءُ منء وتی ھونواریں دپءِ تہء لگاشان ایر برگ لوٹ اِت...بلے پدا ھم من زندگ بوت اوں...پدا ھم من زندءِ کاروانء گوں روان بوت اوں کہ ایشی تہء چہ منی جندءِ وسءُ طاقت ء گیش ھما طاقت ءُ ھما زور مان ات کہ آ منء چشکہ چاران ءُ گندان ات کہ من وتی زندءِ نہ لوٹوکیں تہاریانی تہء سرکپان یک سیاھیں چاتے ء  کپان ات کہ پدا من ء یک نادراھیں طاقت ءِ چشکہ چہ باسکاں منء گپت ءُ منء زندءِ ھمے سیاہ تہاریں چاتءِ تہاریءُ ساہ گروکیں چاگردء چہ رکینت ءُ یک نوکیں زندے دات ، ءُ چہ سیاہءُ لُنجیں شپانی تہاری ء دورکنان رُژنائی دات کہ من بائد اِنت کہ اے حداءِ دیمء وتی سرء جہل بکرتیں ءُ کدی بُرز مہ کُرتیں تانکہ حدا منء وت نہ پرماتگ ات کہ من وتی سرء بُرز بکن آں...!
	چیء کہ اے کسان ءُ گونڈیں زندءِ اذیت ، رنج ، دردءُ تکلیف انکس باز انت کہ مردم کدی کدی زندگ بُوگ نہ لوٹ اِیت، کہ زندگانی مردم ءِ کوپگاں یک بارءُ یک گرانی یے زانگ بیت کہ مردم ء وتی گنوکی ءِ مارشت زور اِیت ، وتء را حوک کنگءِ واھگے دلء کئیت یا کہ مردم دومی ءِ سرء زیان کنگ لوٹ اِیت کہ یک رنجے ءُ یک دردے آئرا شپ ءُ روچ تکانسر ءُ بے چاڑ کنان بیت کہ ایشی درمان ایوک ء مردمء وتی مرک ءُ مرگ ءِ دروشم ءِ تہء نظر کئیت...
	ءُ منء چہ زندءِ چشیں اذیتاں گوستگ کہ من وھدے چہ وتی جندءِ ھستیءِ رگءُ روتگاں چہ دُوربوتگ یا کہ منء مارشت بوتگ کہ من چہ وتی وجود ءُ ھستی ءِ بُنی روتگاں سستگ اوں کہ منء یکوارے پدا وتی رگءُ روتگاں سربُوگی انت ءُ ایشاں زانگی ءُ سرپد بُوگی اِنت...!
	حداءِ باروء من مُدام یک سائنسیءُ سائنٹیفک صورتے ء چاراِتگ ات کہ اُدء حدا موجود نہ ات...بلے منی تہلیں زندءِ سرگوست منی چہ وتی ھستءُ وجود ء چہ دور بُوگ ، منی وتی بُنءُ بُنی بنداتاں سندگ ءُ تہل کپگ ءُ پدا وتء را چہ نوک سرء چست کنگ، زندءُ زندءِ ڈولء زانگءُ سرپد بُوگ چون ممکن بوت...؟ اگاں حدا مہ بوتیں گُڑا من چرے اذیتاں چون زندگءُ سلامت درکپت اوں...؟ من ھیال کنان بوت ءُ منء تور اِت کہ منی مذہبی ھیال آنکہ نزور ءُ کمزور ءُ باز سُست اِت انت کہ من وت مذہبی ئیں مردمے بُوگ ھم نہ لوٹ اِت،پرچا کہ مذہب ءِ روایتی دلیل منء کدی متاثر نہ کُرتگ ات ءُ نیکہ من یک سائنسی ءُ یک سائنٹیفک زدگیں حدائی شوھازء درکپتگ اِت اوں،...چشکہ منی وتی چپءُ چاگرد ء، شاہ نویس، کواس، زانتکار، نگدکار ءُ علم دوستیں مردماں چاران ءُ گندان ءُ آیانی ھبراں گوشداران ات، کہ چون آ زندءِ راستیاں وتی مذہب ءِ راستیاں یکجاہ ءُ ھور کنان وتی ھستءُ نزوریں دلیلاں دیمء آؤرت انت کہ آیانی سائنسی نظریہ چون آیانی مذہبی ئیں راستیاں گوں ھم تپاک اِت آں کہ اگاں مروچی ھرچنت کہ سائنسی نظریہ ءُ پکر کہ دنیا ءِ تہء ساڑی ءُ موجود اِت آں گُڑا یش آیانی وتی مذہبی عقیدگ ءِ تہء پیسرء موجود ءُ ساڑی اِت انت...!
	من ء چشیں دلیل ءُ ثابت ثبوتی کدی دوست نہ بوتگ، کہ کسے وتی مذہبی راستیاں وتی سائنسی ءُ سائنٹیفک نظریہ ء گوں یکجاہ کنان بچار اِیت، ثابت بکنائین اِیت، کہ آئی مذہبی راستی گوں دنیا ءِ ھمروچیگیں راستیاں چنکس نزینک اِنت..؟ گُڑا چشیں دلیل منی ارواح ء کدی دلجم نہ کن انت کہ کسے وتی مذہبی ئیں دلیلاں عقل ءِ تہء ثابت بہ کنت...! چی ء کہ منی وتی جند ءِ ذاتی سرگوست منء مُدام اے مارشت ء دیان بوتگ کہ اگاں منی اذیت کوشی ءُ سیاہ تہاریاں کس طاقت ءُ زورے اگاں دور کُرتگ ات ، گُڑا ایشی بُن ءُ بنیات منی عقل ءِ سرء ایر نہ ات...؟ یا کہ اگاں عقلءِ راھبندانی سرء ایر ات، گُڑا اے کُلی ئیں عقل ءِ تہء منی کم پہمی ، ناسرپدبُوگی، بے زانتی،ھم ھمے کُلی ئیں عقل ءِ بہرے ات، کہ ایش مذہبی راستیاں چہ سائنسی ئیں راستیاں جتا ھیال کنان ات...!
	منی نزد ء مئے دراھیں جبزگ ءُ جوش ، عقلءُ پہم ءُ مئے سرپدی دراہ یک مستریں ارواح ءُ عقلءِ بہرے انت، کہ اے زندگانی وت یک ’کُل‘ ے، یک سرجمیں راستی یے کہ ایشی تہء مئے عقل ءِ کمزوری اِنت کہ ما ایشی تہء ھرچیز ء جتا جتا خانگانی تہء بہرءُ بانگ کنان ءُ پدا وتی نزوریں عقلءِ دلیلانی تہء وتی دلیلاں دیان ثابت کنان بئیں کہ مئے مذہبی عقیدگ گیشتر سائنسی انت کہ مروچیگیں سائنس ءِ نظریہ چشکہ مئے مذہبی عقیدگاں ثابت کن انت..!
	اے ڈولیں دلیل دیوکیں مردم بلکنا نہ زان انت کہ مردم ءِ مذہبی راسیتانی بنیات عقل نہ اِنت بلکنامردمءِ ھما آزاتی ءِ مارشت ءِ پیداور اِنت کہ ایشی تہء مردم ءِ شعور پراہ ءُ کشادگ بُوان اے زندءِ راستیاں وتی دلءُ زِرد ءِ تہء زانت کہ اودء سائنس ءُ مذہب ءِ راستی ھردو یک پیم ء کارمرز بنت کہ چہ وتء جتا نہ انت...!
	منی اذیت کوشی، رنج، تکلیف، ڈکھ پمیشا دور بوت انت کہ من وتی آزاتی ءِ مارشتاں کارمرز کُرت...؟ یا کہ منء حدا چرے اذیت کوشیاں درکُرت؟ ....منء حدا درکُرت ، منی دل گوش اِیت..، بلے منی آزاتی ءِ مارشت، منی راستیء زانگ ءِ مارشت، حدا اِنت، راستی اِنت، کہ اگاں منء کس طاقتے ء بُرز کُرت ءُ یک نوکیں زندے دات گُڑا ایش حدا ات، کہ منء وتی جندءِ آزاتی ءُ راستی ءِ مارشت ءِ تہء نظر اھت..!
	پمیشا من تاں بازیں روچاں وتء را ملامت ءُ ھجالت کنان بوت اوں، کہ اگاں یک حدایے انکس مہربان ، رحمدل، ءُ رحمن ءُ رحیم اِنت کہ منء یک نوکیں زندگانی یے داتگ گُڑا من اے حداءِ دیمء وتی سرء پرچے جہل مہ کن آں...؟
	راستیں ھبر ایش اِنت کہ من ھما حداءِ دیمء ھجالت ءُ شرمندگ بُوگ نہ لوٹ اِیت کہ آ منء یک نوکیں زندے داتگ ات، ءُ منء گوں زندءِ رُژنائیاں دُچارءُ ھم دیم کُرتگ ات، کہ من آئی منّت وار اِت اوں ءُ من آئی دیمء وتی سرء جہل کنگ لوٹ اِت، بلے منء یک ھشکیں حدایے بکار نہ ات، کہ منء گوں وتی بُنی رگ ءُ روتگاں گوں دُچار بگیج اِیت؟ من اے راستی ء اے حدا ء وتی زندءِ یک المیں بہرے جوڑ کنگ لوٹ اِت..! بلے چون؟
	منی آزاتی ءِ مارگءُ مارشتاں دگہ ھچ چیزے منء’سائنٹیفک‘ نظر نہ اھت کہ اگاں سائنٹیفک بُوگ ءِ مکسد ایش ات کہ وتی مذہبی راستیاں گوں ھمروچیگیں نظریہ ءُ پکراں ھوار گیجگ..! گُڑا منی وتی ذاتءُ زانشت ، منی وتی نفسیات، منی وتی زردءُ دل چے ھما بُنیات ءُ بُن نہ ات کہ اودء راستی، حدا، ءُ نیکی دراہ موجود ءُ ساڑی اِت انت..؟ چیء کہ منی آزاتی ءِ ھیال ءُ مارشت چے حدائی نیمگء منء یک داتگیں سوگات ءُ ٹیکی یے نہ ات کہ من ایشرا کارمرز بہ کُرتیں ءُ وتی زندء چہ آئی ناپیلوی ء بُرز پیلو ءُ سرجم کنان بوتیں...چیء کہ ھما حدائی منّت وار بُوگ لوٹ اِیت کہ آ منی اذیت کوشی، رنج ، مرگءِ مارشتانی تہء زندگ بُوگ ءِ سکین ء دیان بوت...ءُ من گُڈّسرء برے آسرء رست اوں کہ من وتی حدائی چمانی تہء تاں ھما وھداں پاک ، صاف ءُ نیک نہ باں تانکہ من وتی آزاتی ء کارمرزنہ کُرتگ ات، کہ ایوک ء منی آزاتی ءِ مارشت منء تاں حدا سرکُرت نیکہ منی سائنسی ءُ سائنٹیفک نظریہ..!
	سائنس ءُ مذہب ءِ روایتی بحث پمّن معنایے نہ داشت، چیء کہ من اے بحثانی تہء ایوک ء وتی عقل ء دلجم کنگ لوٹ اِت، وھدیکہ منء زندگوازینگی ات....ءُ زندعقل ءُ جبزگ ءُ دلءِ لہڑگانی ھوارسواری ء چہ پیداک ات،ءُ اے ھردُکانی پیداور کنگءُ پیشدارگ ایوکء کردارءُ مردمءِ کردءِ تہء دیمء اھت کہ زندگانی سائنس ءُ مذہب ءِ بحثے نہ ات، بلکناایش زندگوازینگ ءِ نام ات...ءُ اے زند گوازینگ ایوک ء مردمء وتی آزاتیءِ تہء دست گیر بُوت کُرت، کہ ادء راستیءُ حدا ء چہ مردم وتء را نزینک تر ھیال کنان بوت...!
	چیء کہ حداءُ راستی ء مردم ایوک ء وتی عمل ءِ تہء زانت کہ بگیر چہ عملء وتی عقل ءِ تہء حدا دور آزمانء نندوک گندگ بیت، بلے وتی آزاتی ء کارمرز کنگء پد مردم ء نہ زاناں پرچے یک مارشتے بیت کہ آ چہ حدا، چہ راستی ء نزینک اِنت..!
	پمیشا من وتی اذیت کوشی ، تُرس ، سرام ءُ بیم، ناسرپدیءُ نابزانتیانی سرء ھجالت ءُ ملامت ، حداءُ راستی ءِ منّت وار بُوگ لوٹ اِت کہ آ منء نوکیں زندے داتگ ات، کہ من نہ زانتاں کہ من چون ھما راستی ءُ ھما حداءِ منّت وار بباں کہ آ پمّن اینکس رحم کُرتگ ات...! ءُ من ایش ھم زانتاں کہ منی دستء چہ بوؤکیں کار پدی نہ بوت انت، منی گناہ، ثواب، ءُ صدقہ ءِ دراھیں ادراک چہ منی آزاتی ءِ مارشتء مٹّ بوت انت ءُ دمانی تہء من ھیال کُرت کہ زندءِ لیکہ چہ بُنء تاں بُرز ءُ بالا روگ اِنت، منی کُرتگیں کار نوں پدی نہ بنت، بلے منی آزاتی ءِ مارشت منء دیمء بارت کہ اُدء راستی ءُ حداء گوں یکجاہ بُوگء رند، من وتی شعورءِ یک کشادگیں پڑء درکپ آں کہ ادء منء بلکنا ھچ ھجالتی ءُ ملامتی ء ِ مارشتے مہ بیت..! ءُ من چہ وتی نزوریں جارواں بُرز یک مستریں ھالے ء پُتراں.! ءُ زندءِ جُہد ھمیش اِنت، وتی آزاتی ءِ مارشت ھمیش اِنت نیکہ اے دنیا تراءُ من ء ھچ نہ گوش اِیت کہ ایشی معنا چے اِنت..؟ ایشی معنا مردمءِ آزاتی ءِ مارشتءِ تہء اِنت، ءُ آزاتی راستیءُ حداءِ زانتءِ یک راہ ءُ یک کشکے کہ بگیر اچ ایشی حدا ءُ راستی ء زانگ ءِ دگہ ھچ توجیل ءُ ھچ دلیلے نیست کہ اگاں مردم وتی دلء وتی ھیالانی تہء وش بہ کنت گُڑا آ مُدام مذہب ءُ سائنس ءِ سرء بحث کنت، یا کہ روایتی مذہب ءِ راستیاں یک سائنسی نظریہءِ تہء بیان کنت، تانکہ وتی دلء دلجم بہ کنت کہ آئی مذہب ءِ راستی سائنسی ءُ سائنٹیفک اِنت! من ھر صورتء حدائی منّت وار بُوگ لوٹ اِت، آنکہ من مذہبی ئیں مردمے نہ اِت اوں، چیء کہ من وتی چمانی تہء جہل کپگ نہ لوٹ اِت، کہ من وتی چمانی تہء باز جہل کپتگ ات...ءُ من وتی آزاتی ءِ مارشت ءِ تہء حداء زانگ لوٹ اِت، من چہ حداء دور بُوگ نہ لوٹ اِت ، بلے من ھشکیں حدا ءِ ھیالاں وتء را دور داشت...چیء کہ منی وتی جندءِ آزاتی ءِ مارشت منی تہء حداءِ یک زندگیں ءُ یک متحرکیں ھیالے مان کُرتگ ات،ءُ من وتی گوستگیں روچانی اذیت کوشیاں، حداءِ ھمے زندگیں ھیال ءِ تہء شموشگ لوٹ اِت، کہ منء درجگ درجگ دیمء روگی ات..!
	من وتی نان ءُ آپءِ گپّاں جنان یکوارے پدا وتی ھستءُ وجود ءِ رگءُ روتگانی سرء اھت کہ منء گوں تو اے بیان کنگی ات کہ چون من وتی لاپ ءُ نان ءِ ھاترء سرکاری نوکری ءِ تہء اھت ءُ بیوروکریسی ءِ بہرے جوڑ بوت اوں...؟ ءُ گوں بیوروکریسی ء ھوار کپگء پد چُشکہ من وتی بُنی رگءُ روتگاں چہ سست...!
	نہ زاناں من ء پرچے اے مارشت بوت کہ من چہ وتی رگءُ روتگاں چہ سستگ ...؟ چے گواچنی مردم ء رگءُ روتگ ھست..کہ آ گوں یک چیزے ء بندوک اِنت کہ کدی کدی اے رگءُ روتگ سرجم ءُ برجاہ انت ءُ کدی کدی اے سند انت ءُ جتا بنت..؟ چے راستی وتی ھستءُ وجود ء گوں مردمء بندوک اِنت..؟ آئی بندگ ءِ جاور چے پیم ء اِنت..؟
	من اے جُستانی سرء باز پکر جتگ ءُ وتی دلءِ توکانی تہء ایشاں ھزاروار مارشت کُرتگ ءُ ھزاروار من پرے پکراں بے واب بوتگ....بلے پدا من ھیال کُرتگ کہ من وتی نہ لوٹگ ء ابید اچ اے جُستاں وتء را دور کُرت نہ کُرت، پرچا کہ منی وتی جندءِ آپ ءُ گِل ھمے ڈولءُ بوتگ ات، کہ من چشکہ لاشعوری صورتء گوں وتی وجود ءِ رگءُ روتگاں یکجاہ بُوگ لوٹ اِت، ءُ یک وشّ ءُ وشّال ءُ ایمنیں زندے گوازینگ لوٹ اِت..!
	بلے اِے زندءِ ھر گام ءُ ھر ساعت ء من گوں وتی سیاھگ ء گوں دیم پہ دیم بوت اوں ءُ وتی جناسء چاران بوت اوں چشکہ من آدینک ءِ تہء وتی شکلء چاران ءُ گندان کس دگرے ء چاران بوت اوں...چشکہ منی دیمء دگہ کسے اوشتوک چاران ات کہ ایش من نہ اِت اوں...اگاں ایش’من‘ اِت اوں، گُڑا ایش کے ات، کہ منی دیمء اوشتاتگ ات...؟
	من زانگ لوٹ اِت، کہ من کئے آں..؟
	من وتی رگءُ روتگاں زانگ لوٹ اِت، بلے بیورکریسی ءِ تہء منء ایدگہ پرمایگ ء اِت انت، کہ منء چے کنگی اِنت، منء ھما کنگی ات، ھما کہ سرکاریءِ ’پالیسی‘ ات،ءُ من ء  چرے کورءُ زُبنیں پالیسی ء یک گامے ھم انگر آنگر روگی نہ ات.. چیء کہ منی وتی یک کسانیں ردے منء ’پرسونانان گریٹا‘ یے جوڑ کنگء پہ بس ات..!
	بزاں من یک راھبندے ءِ تہء بندوک اِت اوں، کہ ایدگر پمّن راھبند شوھاز کنان منء گوشان اِت انت، کہ منء کُجام راہ ء کُجام کشکءِ سرء روگی اِنت..؟
	یک پُر رنجیں مسافری یے ات، یک پُرڈکھیں مزلے ات کہ منء ایشی راھبنداں روگی ات، پرچا کہ من ء زندگ بُوگی ات، وتی لاپ ولینگی ات ءُ کسےءِ احتاج ءُ محتاج بُوگی نہ ات، چیء کہ من اگاں وتی لاپ ولینگء پہ ایدگرانی محتاج بوتیں گُڑا من وتی آزاتی ءِ مارشتاں چون زانت..؟ گُڑا من راستیء چون زانت..؟ءُ گُڑا من حداء چون زانت..؟ کہ وتی وجود ءِ رگءُ روتگاں پہ زانگء پہ منء وتی لاپ ءُ نان ءِ ھیال ھم کنگی ات...!
	ءُ من بیوروکریسی ءِ یک بہرے جوڑ بوتگ اِت اوںءُ منی سرگوست ایشی تہء چہ بندات ءُ چہ رنج ءُ چہ ڈکھاں پُرّ اِت انت، کہ من ایشرا ھم نہ کُرت، ءُ ایشی تہء بُوگ ھم نہ لوٹ اِت...!
	بیوروکریسی ءِ چہ کُلّاں مزنیں وشّیں ھبر پمن ایش بوت کہ من ڈنّی دنیا ء گوں واکب بوت اوں، من اے ملک ءُ دیارءِ سیاسی، اقتصادی، انتظامی، رواجی ءُ دودربیدگی زندء چہ واکب بوت اوں، ءُ من راج ءُ چاگرد ءِ مسترءُ مزنیں، مردماں چہ نزینک بوت اوں ءُ آیانی خوبوء زانت، آیانی حکماں منّ اِتءُ آیانی پیم ء زند گوازینگ نہ لوٹ اِت، بلے آیانی اثر منی زندءِ سرء الّم کپت انت، کہ منء وتی جندءِ شخصیت ءِ تضاد ءُ جنجالانی مارشت بوت، کہ من اے دنیا ءِ تہء پرچے ء پیداک بوتگ اِت اوں...؟ ءُ نوں من چے کنگء ات اوں..؟
	ءُ مُدام منی دلء اے ھیال آیان بوت کہ منء اے دنیاءِ تہء وتی پیمء زند گوازینگی ات، بلے من وتی پیمء زندگ گوازینگی ات...
	ملامتی بیوروکریسی ءِ نہ ات، ملامتی منی وتی جندئیگ ات، کہ من بیورو کریسی ءِ تہء ھوارکپتگ اِت اوں...ءُ من بیوروکریسی ءِ تہء پمیشا ھوار کپتگ اوں کہ منء وتی سرء یک باور ءُ یک اعتبارے ات کہ من اے چکاسءِ تہء باج برآں..!
	ءُ من ایشی پرشتگیں ،جتاجتائیں راھبندانی سرء تاں باز روچاں پہر بندان بوت اوں چشکہ من یک مزنیں غزھے کُرتگ ات، بلے کرارکرار منء مارشت بُوان بوت کہ اِدء منء سہڑینوکیں مردم کم اِت انت چیء کہ ادء ھرکس وتء را دیمء برگ لوٹ اِیت، وتء را سہاڑائین اِیت، ءُ وتء را دیمء آرگ لوٹ اِیت ءُ دومی ءِ مڑھ ءِ سرء چہ گوزگ لوٹ اِیت.!
	ءُ ملامتی منی ات، کہ منء منی لاشعوری جاور ایشی تہء کُلّی صورتء ھوار کپگء چہ ڈران بوت انت، کہ وتی دراھیں واھگءُ اُمیتاں ابید بیوروکریسی منء جاگہ نہ دات کہ ایشی تہء بلکنا منی وتی جندءِ وتء را دور داتگ ات کہ شعوری صورتء من ایشی بہرے بُوگ لوٹ اِت۔ بلے منی لاشعور ءِ تہء وتی جندءِ آزاتی، راستی ءُ حداء زانگ ءِ یک تھریشاسے ، یک گبیں ھیالے، یک اومانے ات کہ من اے تھریشاس ء اے گبّ ءُ تھاموریں ھیال ء وت شعوری صورتء وت نہ زانت، سرپد نہ بوت، بلے منی دلءُ منی ’سیاھگ‘ یا کہ منی ’ڈیمن‘ منء گوشان ات، کہ چشکہ من اے باگ ءِ درچکے نہ اِت اوں، کہ من ء دگہ جاھے روگی ات...
من اے نہ گوش آں کہ منی تہء دگہ لائکی ءُ یا کہ چشیں حاصیں گشادے ات کہ منء دگہ آپ ءُ گلے ءِ تہء رُدگی ات...! بلے من نہ زان آں، چہ وتی جندءِ کسانی ءُ گونڈی ءِ مارشتاں چشکہ زانتاں کہ من ء وتی بہت ءُ تالہ ءِ لیب ء دگہ ھندے کنگی ات..!
	چیء کہ بیوروکریسی ءِ تہء وتء را سرجم ء دارگ پمّن باز مشکل ءُ باز گران ات، کہ گام گام ء منی وتی انا ٹپّی ءُ حون چرّ بوان ات، کہ من وتء را اچ ایشی ھر چنت کہ نزینک آرگ لوٹ اِت، گڑا ھمنکس گیش من اچ ایشی وتء را دور ھیال کنان بوت ءُ ھمنکس گیش ایش منء آپ ءِ سربرء ایریں پلارانی صورت ء دور کنزان بوت ءُ من نہ زانت اوں کہ منی گُڈّی ئیں منزل کُجا اِنت..؟
	بلے بیوروکریسی منء لہتے مادی ئیں آسودگی ءُ آرام ھم دات ءُ یک ایمنی یے دات کہ من اچ ایشی دور بُوگ ء ابید اچ ایشی نزینک اِت اوں...!
	منی ءُ بیوروکریسیءِ نزینکی ءُ سیادی چشکہ یک اپوکی ئیں ھمسیادی ءُ نزینکی یے ات کہ ھما کستءُ کینگ ، ھما دمانی مہر ءُ دوستی ء ھما دمانی جتائی بدواھی ءُ پچار..!
	ھر گام ءُ ھر ساعت ء من ایشی بہرے جوڑ بُوگ لوٹ اِت، ءُ ھر ساعت ءُ ھر گام ء من اچ ایشی جتا بوگ لوٹ اِت، ءُ اے چیز منء چہ وتء چہ وتی رگءُ روتگاں جتا کُرت یا کہ من اچ ایشی جتا بوان بوت اوں ءُ گُڈّ سرء من ایشی تہء وتء را چٹ بیگانگ ءُ بدریں مردمے ھیال کنان بوت اوں، چشکہ منی ءُ بیوروکریسی ءِ نیامء کدی ٹہہ نہ بیت!
	بلے من کدی اچ ایشی تہء دراءُ تچکیں وتی یاگی گریءُ بگاوتے پیش نہ داشتءُ ایشی ھر حکمء منّ اِت...آنکہ من ایشی بازیں حکماں نہ منّ اِت، چیء کہ من ’راست‘ بُوگ، لوٹ اِت، وھدیکہ ایش وت چوٹ ءُ لکاٹ ات....
	ایشی چوٹی ءُ لکاٹی ایشی سیاسی راھبندانی عکس ات کہ وھدے یک ملکے تاں سالانی سال راست مہ بیت ءُ یک سیاسی ئیں گورنر ءِ تہء بہ بیت ءُ وتی جاہ ءُ مہ زانت، گُڑا آئی بیوروکریسی ھم ھرکس زانت کہ چے پیمء بیت...؟
	وھدے من بیوروکریسی ءِ تہء ھوار کپت تو ایش بیوروکریسی ءِ بہارگہ ءِ گُڈّی ئیں روچ اِت انت کہ آئی سبزیں درچکءِ پنّ چشکہ زرد بُوان اِت انت کہ ملک پرشتگ ات، پوجی حکمران ایشی تہت ءِ سرء نندوک اِت انت ءُ یک نوکیں سیاسی چستءُ ایرے بنا بوتگ ات.. بلے تنے وھدی قبیلہ داری، جاگیرداری، ءُ سرمایہ داری ءِ یک ھوارسواریں راھبندے گون مذہب پرستی ءِ مارشتاں برجاہ ءُ سلامت ات کہ ایشی تہء حاصیں بدل سدلے نہ اھتگ ات، بلے مہلوک ءِ لاشعوری جاورانی تہء یک توپانے پاد اھتگ ات، کہ آ وتی آزاتی ء کارمرز کنگ لوٹ اِت، بلے مردم ءُ ھر ساعت آ ایشرا وتی کوھنگیں مذہبی قدامت پرستی ءُ رجعتی ڈولے ء پدّر کنان بوت ءُ ھمنکس گیش ایشی تہء ’بدی‘ ءِ قوت زورآور بُوان بوت انت، ءُ ’نیکی‘ ءِ قوت نزورتر ءُ کمزور بُوان بوت انت...
	بیوروکریسی تنے وھدی طاقت ورات ءُ مہلوک تنے وھدی نزور اِت انت، بلے بیوروکریسی گچین کُرتگیں سیاسی ئیں ٹولیانی ’چلم زیر‘ جوڑ بوتگ ات، ءُ وتی نوں وتی جندءِ ’تخلیقی قوتاں‘ زبہر بُوان بوت انت، کہ ایش نوں اے وتی جندءِ زند ءُ ایدگر محتاج ات، کہ بگیر چہ سایسی پارٹیانی پشتی وانی ء آ دیمء شُت نہ کُرت...!
	ءُ سیاسی باسکانی احتاجی ءُ محتاجی ءُ دست کمکی منء کدی دوست نہ اھتگ ات ءُ من وتء را دور داشت ، بلے پدا ھم من اے سیاسی ئیں قوتانی اثر ء چہ وتء را ھیال نہ کُرت کہ آیانی گوشگءِ سرء وھدے من بُرز ءُ بالائیں عہدگاں نشت تو رندء منء ایشانی سزاوار کنگ بوت کہ دومی سیاسی قوت وھدے دیمء اھت انت ءُ کوھنگیں سیاسی قوت کمزور بوت انت تو من ء بدل کنگ بوت ءُ گوستگیں دورانی سیاسی باسکانی پالیسی ءُ راھبنداں چگل دیگ بوت ءُ آیانی ءُ الزام منی سرء ھم اھت ءُ منء ھم چگل دیگ بوت ءُ من وتی نزوری ءُ بے وسی ءِ سرء ایوک ء گوں وت گریت ءُ ارمان ءُ افسوس کُرت کہ اے آریپیں راھبندانی تہء منی وتی جندءِ حیثیتءُ درجگ ھچ چیزے نہ ات..!
	ءُ منی وتی جندءِ یک اُمیتے منء اے بُرزی ءُ جہلیانی تہء اگاں زندگ داشت تو آ ایش ات کہ من وتء را اے ’بدی‘ ءِ تہء ذاتی صورت ء دور نہ دات، یعنے من ایشی کرپشن ءِ بہر نہ بوت ءُ من مُدام ’میرٹ‘ انصاف ءِ راہ ءُ کشک ء برگ لوٹ اِت، کہ ھر چنت کہ منی وش ءُ واک ات... پمیشا کہ من ء وتی آزاتیءِ مارشت تنے حدّء ھست ات، کہ اگاں من وتی جندءِ گرذ ءِ ھاترء ایشی تہء بُڈ شُت گُڑا بلکنا من وتء را اچ ایشی کدی در کُرت مہ کنات...!
	آنکہ منی ایشی جوانی ءُ ھرابیءُ نیکی ءُ بدیانی بہرے ات اوں بلے من یک چیزے ھم پہ وتی ذاتء کنگ نہ لوٹ اِت، پرچا کہ اے ڈولء من گیشتر بزّگ ءُ بے وس بوت اوں... بلے پدا ھم من وتی جندءِ دلءُ ’انا‘ ء باز سکّ باز ٹپّی کُرت چیء کہ من وتی جہلانکیں نا اُمیتیانی تہء وتی جندءِ ذاتء چہ سستگ ءُ جتا بوتگ ات، کہ پمن اے ڈنّی تیلانکانی تہء وتی جندءِ توازن ء برجاہ دارگ ھم مشکل ءُ گران کپتگ ات..کہ اے ٹپّی ءُ ھون چُرّی ءُ اذیت کوشی ءُ وتی ذات ء وت نُکسان دیگ ءِ لاشعوری واھگ منء وتی جندءِ ذات ءِ راڈ راڈ ءُ جتا بُوگ ءِ مارشت ء دیان اِت انت کہ من یک جاورے ء وت نہ زانت کہ من چے کنگء اوں...؟ءُ پرچے کنگء اوں...؟ منی دراھیں حرکت یک بے راھی ءِ دیم ھونی بوتگ ات ءُ من اچ اے سیاھیں ، چو لُنجیں شپ ء تہاریں جاوراں درکپگ لوٹ اِت... بلے نہ زانت کہ چون...؟
	بیوروکریسی ءِ ملامتیاں گیش منی وتی زندءِ ادراک ءُ عمل ءُ حرکتانی تہء یک بے راھی ءُ بے کشکی یے پاداھتگ ات کہ من ء پہ وتی دیم بران ات، ءُ من نہ زانت کہ من کُجا روگء اوں..؟
	بلکنا کسورءُ ملامتی بیوروکریسی ءِ نہ ات کہ منی وتی جندءِ بازیں کمزوری، ترس، وسوسگ ءُ بے راھی گوں من چہ بندات ء گون اِت انت، کہ نوں اے آریپیں سرگوستانی تہء من بلکناوتء را ایشانی نیام ء کم گشاد ءُ کم لائک ھیال کنان اِت اوں، کہ پمّن چشکہ مشکل ءُ گران بوتگ ات کہ من وتء را راجءُ چاگرد ءِ لوٹ ءُ واھگاں یکجاہ بہ کُرتیں کہ منی تہء یک پیدائشی وڑ ءُ تابے ات کہ اے وڑ ءُ تاب منء پہ راست بُوگء نہ ات...آنکہ من راست بُوگ لوٹ اِت..!
	بیوروکریسی ءِ تہء بُوگء پد من زندء چہ نزینک ء دیست، وتء را چہ نزینکء دیست ءُ وتی رگءُ روتگانی گیشتر مارشت منء بوت کہ من اوّلی وار زانت کہ من یک سسٹمے ءِ تہء چٹ بزگ ءُ لاچار اِت اوں، پرچا کہ سسٹم ءِ بازیں چیزانی باورء من سوگہ اِت اوں کہ ایشی بنیات انصاف ءِ سرء ایر نہ ات، ءُ ایش جاگیردار، مذہب پرست ءُ وت گرذیں سیاسی باسکانی واھگ ءُ اُمیتاں ایر بستگ اِت انت، ءُ ایش بیوروکریسی ء پہ وتی وت گرذی ء یک راہ ءُ کشکے ھیال کنان اِت انت، ءُ ایش بیوروکریسی ءِ بیوروکریٹاں پر وت چو ’چیزاں‘ کارمرز کنگ لوٹ اِت، کہ کسے اگاں ’چیزے‘بُوگ لوٹ اِت، گُڑا آ کارمرز بوت کہ رندء آئرا چگل دیگ بوت...
	ءُ منء وتی ’چیزے‘ بُوگء چہ تُرس اھت ءُ منء وتی ’چگل‘ دیگ ءِ مارشت سک تور اِت، پرچا کہ من یک ذی نفس ءُ ذی روحے بیگ لوٹ اِت کہ آئی تہء یک ارواحے ات، ءُ آئی رگ ءُ روتگ دگہ جاھے ء سک اِت انت...نہ زاناں کُجا..؟
	بیوروکریسی ءِ تہء آنکہ ایشی رگءُ روتگ نہ اِت انت، ءُ ایش بوت نہ کُرت انت، پرچا کہ بیوروکریسی ءِ جُست ایش نہ اِت انت کہ تئی رگءُ روتگ کُجا سکّ اِت انت، بلکنا بیوروکریسی ءِ لوٹ ھمیش اِت انت کہ تو سسٹم ءِ تہء چنکس لائک ءُ گشادکار ات ئے...؟
	من نیکہ پہ وتء نیکہ بیوروکریسی ءِ تہء سرجم ات اوں...من ھچ نہ اِت اوں...ءُ من وتی انا ءُ ذاتء مپتء ھون چُرّءُ ٹپّی کنان ات اوں ءُ منء ایشی مزدء دیگی ات..!
	نوں کہ من وتی بیوروکریسی ءِ مسافری ءِ گُڈّی ئیں روچاں آیگ ء اوں گُڑا پُشت ء چارآں منء ھیال کئیت کہ من وتی زندءِ مسافری چنکس رنجءُ ڈکھانی تہء بنا کُرتگ ات..؟ ءُ مروچی وتی کسّہاں گوں تو کنان من لوٹ آں کہ تو وتی زندء اچ من گیشتر شرتر بہ گوازین.!
		منی ھیال ء مروچی تاں ھمنکس.... ءُ دگہ موھےء...دگہ وھدے ء، زندءِ یک دگہ ھالے!..
			
					تئی پِسّ


(8)

شال
 15مارچ 2000؁
			منی بچّ
		گل ءُ شادان بات ئے دائمء.!
	گوستگیں چِٹّی ءِ تہء من تئی مجگء گوں وتی فلسفہ ءُ پکرانی تہء وارت ءُ زان آں کہ ترا دردی کُرت ، پرچا کہ تئی عمر ایش نہ اِنت کہ من گوں تو انکس گرانبار ءُ ترندیں ھیالاں بیان بکن آں...بلے من زان آں کہ اے ترند ءُ گرانباریں ھیال آنکہ ترا دوست نہ بنت بلے منی ھیال ء مردم وتی ھیالاں پدّر کنگء ھیل بکنت ءُ بزانت کہ اے ھیال آنکہ گرانبار انت بلے پہ زند گوازینگء چشکہ ایشانی گزر ءُ لوٹ ھم مردمء بیت ءُ دائم ء بیت کہ بگیر چہ پکر ءُ ھیالاں زند یک بے تھام ءُ ھشکیں سرگوستے کہ ایوک ء ایشر ھیال ءُ پکر شرکنان بنت یا کہ زندء ڈولدار کن انت ءُ آئرا سمبہین انت کہ بگیر چہ پکر ءُ ذکر ء زند وش نہ بیت..ءُ چشکہ گوش انت کہ بے پکریں زند زندے نہ اِنت...! بلے پکر زندءِ دوزہ ھم بوت کنت کہ بے پکری جنّت زانگ بیت! بلے اے دنیا ءِ تہء پکر ھست کہ اگاں چہ بندات ء مہ بوتیں گُڑا شرتربوت کہ مردم پکر نہ جتءُ آرام ءِ سرء وپت!...
	بلے ھر مردم ءِ پکر ءِ وڑ ءُ ڈول جتا انت ، کسے باز پکر کنت ءُ کسے باز کم.! ءُ مہلوک پکر ءُ چرت ء ھوار کنت آنکہ ایش دو جتائیں چیز انت، چرتءِ مردم وتء را جہل گوند اِیتءُ وتی ویل ءُ جنجالء چہ وتی پکراں جتا درجگے دنت ءُ پدا آیانی سرء پکر جنان بیت کہ مردم گم ءُ ڈکھ ءُ رنج ءِ تہء وتی پکرانی پیدا کُرتگیں پکراں چہ وتی ذات ء یک جتائیں درجگ ءُ حیثیتے دنت ءُ مردم نہ زانت کہ آئی پریشانی، مونجائی وت آئی پکرانی بہرے کہ آئی پکر وت اے جنجال ء پادکُرتگ کہ اگاں مردم پکر بہ جنت ءُ بزانت کہ چُرت ءُ مونجائی ءِ تہء مردم ءِ پکر پکری دنیا ء بہرءُ بانگ کنت کہ مردم وت عدالت، وت استغاثہ ءُ وت مثتغیث جوڑ بیت یعنے وت دعوئی ءُ دعوہ گر، ءُ وت عدالت ءُ وت ملزم بیت...!
	ءُ من مُدام چشیں پکری گلامی ء چہ درآیگ لوٹ آں ءُ من پکرانی ھما پڑءُ میدان ءِ تہء پُترگ لوٹ آں کہ اُودء من وت پکرے جوڑ بہ باں..! یعنے منی پکر وت منی جندءِ تہء پاد کاینت ، من وت وتی زندءِ اڑ ءُ جنجالاں وتی جندءِ پکر ءُ ھیالانی تہء یک دگہ آزاتیں درجگے دیاں ءُ پدا من اچ ایشاں حرذ ءُ سرام کنان یا کہ ایشانی تاب ءُ گرہن ءِ تہء گانڈ باں چشکہ من چہ وتی پکرءِ سبب ء من یک دگہ آزاتیں جناس ءُ جونے زندگ کنان وتی دیمء اوشتارین آں ءُ پدا من وتی زندء چرتءُ پکرانی تہء گوازیناں کہ چون وتی پکرانی دستی ء وتی پیدا کُرتگیں اے اڑ ءُ جنجالء دور بکن آں...!
	ءُ اے اڑ ءُ جنجال دور نہ بنت تانکہ من چہ وتی جندءِ پکرانی بہر ءُ بانگ ء چہ دست ھلاسی نہ گپتگ...! یعنے منی چرت منء وتی جندءِ ذات ءِ تہء بہر کنان گندگ ءُ زانگ بنت وھدیکہ منی ذات ءُ وجود چرے بہرءُ بانکاں بُرزتر یک چیزے کہ منی پکر منی ھستی ءِ المیں ءُ سرجمیں زند نہ انت بلکنا منی زندءِ یک بہرے ، آنکہ ایش یک مزنیں بہرے، بلے ایش منی زندءِ کُلی ءُ سرجمیں بہر نہ اِنت کہ منی زند چہ منی پگرء ھم بُرز ءُ بالا اِنت...! ءُ من زندءِ ھمے بالا ءُ بُرزیں سیم سراں ھما وھدء رس آں وھدے من پکرءِ جوڑ کُرتگیں بہر ءُ بانک ءِ تہء وتء را ھوار مہ کن آں...! یعنے وھدے من وتی پکر ءِ اڑ ءُ جنجالاں چہ وتی پکراں جتا نہ زان آں چشکہ وتی چرتانی تہء ما وتی ذات ءِ جنجال ءُ دلدوھریاں یک جتائیں درجگے دیاں چشکہ ایش چہ مئے پگر ء آزات بباں...! وھدیکہ ایش مئے وتی جوڑ کُرتگیں پکر انت، کہ وتی چرتانی تہء ما ایشاں یک آزاتیں درجگے داتگ ءُ وتء را بہرءُ بانگ کُرتگءُ وتی پکرءُ وتی جندءِ دژمن جوڑ کُرتگ کہ اگاں ما چہ وتی پکراں بُرز بگوزایں گُڑاما بلکنا بزانیں کہ مئے وتی اڑ ءُ جنجالانی تہء ما اے ھبرء شموش آں کہ اے پکر ءُ چرتءِ تہء ما وتی جندءِ ادراک ء چہ وتی پکرءِ جوڑ کُرتگیں ادراک ءُ زانت ءُ زانشت جتا ھیال کنا ن باں وھدیکہ پکرءِ تہء یعنے سرجمیں پکرءِ تہء مئے چیزانی ادراک اصل ء مئے وتی جند ءِ پکرءُ ذات ءُ ھستی ءِ ادراک اِنت کہ چیزانی ادراک چہ مئے ادراک ء جتا نہ اِنت چشکہ چرت ءِ تہء ما وتی جند ءِ اڑ ءُ جنجال ءُ مشکلاتاں چہ وتی چرت ءِ سبب ء یک جتائیں درجگے داتگ کہ ما ھر چنکس کہ وتی پکرانی بہرءُ بانک ءِ تہء گانڈ ءِ ھورکپاں ھمنکس گیش ما چہ وتء دورباں ءُ ھمنکس گیش ما وتی ردیں ادراک ءِ جنجال ءِ تہء مین روآں ءُ چہ وتء دورباں...چیء کہ ما وتی پکرءِ تہء وتی ادراک ءِ جتا ءُ آزاتیں بہر جوڑ کرتگ کہ نوں ایش مارا وتی کئیز ءِ بندی کُرتگ کہ ما اچ اے گانڈ ء درکپت نہ کن ایں تانکہ ما مہ زان ایں کہ ما را وتی ادراک ءِ تہء چیزانی ادراک ء ھما پیم ء کنگی اِنت پمیشکا ایش مئے وتی جند ءِ ادراک ءِ بہر انت کہ اچ ایشی جتا نہ انت...! یعنے من ، منی اڑ ءُ جنجالءُ منی مشکل ءُ گرانی چہ منی جندءِ ذاتء جتا نہ انت بلکنا منی وتی ادراک ءِ بہر انت ءُ سرجمیں بہر انت ءُ منی وتی جندءِ ادراک انت کہ نوں من وتی چرتانی تہء ایشاں یک جتائیں درجگے داتگ ءُ پہ وت بُرز ءُ بالائیں کوہ جوڑ کُرتگ...!
	ءُ وھدے ما چہ وتی پکراں بُرز بئیں گُڑا مارا چہ پکرانی حدّ ءُ اویل ءُ سیم سراں چہ بُرز درکپگی بیت ....ھموداں کہ ادء مئے ادراک ءُ مئے پکرمارا بہرءُ بانگ مہ کن انت..بلکنا ما چہ وتی پرشتگیں ذاتءِ ھیالاں بُرز یک دگہ پڑے ءِ تہء پُتران کہ اُدء مارا ھچ پکرے مہ پروش اِیت ءُ بہرءُ بانگ مہ کنت...!
	پمیشا مارا ھر پکر ء آزات کنگی اِنت تانکہ آ بئیت ءُ چہ مئے سرء بگوزاِیت ... مارا ایوک ء چارگی اِنت کہ گوں ما چے بُوگ ء اِنت...؟
ءُ وھدے مردم وتی پکراں یلہ دنت تو آئی دراھیں بدی ، گناہ، سیاہ تہاری، آئی پکرانی سرء اُرش کن انت ءُ مردم ایشاں کدی یات کنگ نہ لوٹ اِیت پرچا کہ ھر بدی یک درد ءُ یک تکلیفءِ تہء کئیت ءُ مردم گام گام ء وتء را ملامت ءُ ھجالت کنان بیت ءُ وتی آدینک ءِ تہء وتی دروشم ء بدگاڑ ءُ پراگندگ گند اِیت کہ باز مردم چہ وتی سیاہ کاریانی سبب ء وتی جندءِ جناس ء چہ تُرس انت ءُ آیانی وتی گنوکی ءُ بے ساری ءِ گمان بیت کہ اگاں اے ھیال دارگ مہ بنت گُڑ اچش مہ بیت کہ آئی دراھیں لاشعورآئی شعور ءِ پڑء پلٹ کنان آئی ء گوں سیاہ تہاری ءُ گنوکیاں دوچار بہ کنت...!
	بلے چہ پکر ء بُرز ءُ بالا بُوگ ءِ ھاتر ء ما را ایوک ء وتی چمّاں نزّ کنگی کپ اِیت ءُ وتی پکرانی تہء وتء بہرءُ بانگ کنگی نہ بیت یعنے گوں پکراں وتء را بندگی ءُ یکجاہ کنگی نہ اِنت ، یعنے نہ وتء را ملامت کنگی اِنت ءُ نیکہ ھجالت، بلکنا وتی پکرانی مشاھدگ کنگی اِنت آیاں چارگی ءُ زانگی اِنت ، کہ آ کاینت ءُ رو انت ءُ ما وھدے جذباتی صورتء وتء را ایشانی ھمرہ کن ایں گُڑا ما وتی ھمے دلپدردیں پکراں گوں ھمسیادی ءُ نزینکی یے شوھاز کنانءُ اے سنگتی ءُ دوستی ءُ ھمسیادی مارا چہ وتی پکرانی تنکیں دیوالاں بُرزنئیل اِیت کہ مئے ادراک مئے ملامتی ءُ مئے ھجالتی ءُ مئے شرمندگیانی یک جتا ءُ آزاتیں ادراکے مئے دیمء کار انت آنکہ ایش وت چہ مئے ادراک ء ڈنّ موجود ءُ ساڑی نہ اِنت بلکنا مئے وتی ادراک ءِ پیدا کُرتگیں چیز انت کہ ما چہ وتی چرتانی سبب ء ایشاں یک دگہ جتا ءُ آزاتیں درجگے داتگ...!
	گنوکی ءِ تہء گوں مردم ء ھمے جاور پیش کاینت کہ مردم وتی جندءِ چرتانی تہء گوں پکراں ھمسیادی ءُ نزینکی ءُ دوستی کنان مشاھدگ ءُ تجربگ ءِ جاہء آ وتء را ملامت ءُ ھجالت کنت ءُ وتء را گوں وتی پکراں ھم مثل ھیال کنت، ...وھدیکہ آئی پکر آئی وتی جندءِ جوڑ کُرتگیں ادراک انت کہ مردمءِ چرت ایشاں مزنءُ دراج کُرتگ کہ نوں ایش چہ مردمءِ وسء ڈنّ اِنت کہ آ وتی وجود ءِ پکراں بُرز یک ’بے پکری‘ ءِ تہء پُتر اِیت ءُ وتی ھستی ءِ المیں آزاتی ء مارشت پکنت..!
	ءُ وتی آزاتی ءِ مارشت ءِ سرگوش ھما دمان آئرا مارشت باں وھدے آ چہ وتی پکراں بُرز بیت ءُ آیاں آزات بہ کنت کہ آ بیاینت ءُ بگوز انتءُ آ ایوک آیانی مشاھدگء بہ کنت نیکہ گوں آیاں سیادی ءُ دوستی بہ کنت...چیء کہ مردمءِ پکر مُدام مردم ء را دار انت وھدے آ وتی سرگوستاں گوں اڑ اِیت ءُ وتء را آیانی مثل ھیال کنت چشکہ آئی بدی، آئی سیاہ تہاری، آئی گناہ ءُ آئی رد ءُ بے ردیانی یک جتائیں درجگ ءُ اصلیتے بہ بیت...!
	اے زندءِ تہء مردم ءِ زند یک آواریں زندے نہ اِنت بلکنا گام گام ءِ ردءُ بدی گوں ھر مردم ء گون اِنت کہ کسے اچ ایشاں ھلاس نہ انتءُ مردم ءِ باز ھنچشیں ھیال اھت کہ مردم ء پہ واب ء ھم نئیل انت بلے تانکہ مردم چہ وتی پکراں بُرز نہ شُتگ ءُ وتء را ’پکری‘ ءِ دنیا ء گوں ھوار نہ کُرتگ گُڑا آ وتی چرتانی بندی جوڑ بیت، ءُ وتی پکرانی سیاہ تہاریانی تہء زند گوازین اِیت ءُ چہ وتی وجود ءِ المیں سرگوستانی سرگوستاں زبہر مان اِیت...!	
	منی بچ! اے زند کدی کدی مردمء وتی کوپگاں سکّ گرانبار زانگ بیت کہ مردم چہ وتی گنوکی ء تُرس اِیت یا کہ ھیال کنت کہ وتء را چہ وتی گوستگیں سیاہ تہاریانی دستی ء حوک مہ کنت..! مردم باز رنداں مُدام یک ترس،یک حرذ ءُ یک بیمناکی یے ءِ تہء وتء را ھیال کنت کہ گوں ھر مردم ء چشکہ زندءِ یک سرام ءُ حرذے بندوک اِنت کہ وت اے زند چشکہ وتی بنداتءُ بنیات ءِ تہء یک المیں دردے ءُ یک المیں المیہ ءِ مارشت ءِ تہء ایش بندوک اِنت کہ اگاں آ وتء را اے پہلو بہ کنت...درد! ءُ آپہلو ء بہ کنت...گُڑا درد!...
	ءُ درداں پیدا کنوک آئی وتی جند ھم ھست، ءُ من مروچی گیشتر زان آں کہ من وتی جند ءِ پکرانی تنکیں دنیا ءِ تہء چہ وتی جندءِ دستی ء بوتگ کہ منی زندءِ رد بازمزنیں رد انت...بلکنا باز سیاہ تہاریں درد انت کہ من بلکنا تاں مرگ وتء را پریشاں پہل مہ کنات...!
	کس نہ لوٹ اِیت ءُ کس واھگ دار نہ اِنت کہ آئی زندگانی ءِ چلشت بوشت اِیت ءُ آ سیاہ تہاریانی بہر بہ بیت...! بلے زندءِ دراھیں تجربگ ءُ سرگوست وت انکس وت انکس تہل انت ، چشکہ کُلکشتگ! کہ مردم یک نہ یک دروشمے ءِ تہء گوں ایشی کُنٹگاں اڑ اِیت ءُ ھون چُرّ بیت...ءُ پدا آ وتی ذات ءِ تہء گوں یک جنگے ءِ تہء گرپتار بیت ءُ اے جنگ ءُ مڑ اءِ تہء آ چہ وتی ذاتء ھنچشیں دور چو جزیرگ ءِ پیما جتا، دورءُ پھر درد زرءِ نیام ء اوشتوک درا بیت ءُ آئی ایدیم آدیم ءُ زرءِ گورم ءُ چول زورآوری کنان گوں تیاب ء ڈیک ور انت ءُ کرار کرار زرءِ گورم ءُ چول جزیرگ ء چہ چارمکنڈء مان گران یک روچے پہ مُدامی گارءُ زیان کن انت، ءُ پدا ھچ چیزے نہ مان اِیت...!
	من اے دراھیں تہلیں تجربگاں چہ گوستگ اوں.. ءُ من زان آں کہ منی پکرءُ وت منی زندء گوں پیش آیگ منء تاں بازیں روچاں وتی گونڈیں پکرانی کئیزی کُرتگ کہ من پکر ءِ ھما کشادگ ءُ پراھیں سیم سراں چہ ناواکب بوتگ کہ اُدء من یک مزن ءُ مستریں پکرءِ بہرے جوڑ بوت کُرت کہ آئی تہء من ء گوں یک مستریں پکرےء سیادی کنگی بوت کہ اے مستریں پکر منی ھستیءُ وجود ءِ سرچمگ ات...
	بلے منی زندءِ تیلانک ءُ منی گام گام ء کپگ ءُ پدا چست بُوگ ءُ پدا کپگ ءُ پدا چست بُوگ منء باز بے وار کُتگ....ءُ من زان آں کہ من وتی گوستگیں رداں گپت نہ کن آں، ءُ من زان آں کہ من اے زندءِ تہء ھر چیزے کہ کُرتگ گُڑا نوں ایش بوت نہ کنت کہ من ایشاں مہ کن ایں...! اے زندءِ تہء کسّ وتی گوماں بُوؤکیں چیزاں پدی کُرت نہ کنت پرچا کہ ھر مردم ءِ کُرتگیں کار، چہ جائیکہ ایش سیاہ تہار یا کہ رُژنا انت، آئی زندءِ المیں تجربگ ءِ بہر انت کہ آ وتی زندء ھمے پیمء گوازینتگ کہ آئی ھر چیزآئی پکرانی کشار ءِ لین ءُ لنگار ءِ پیمء یک چشکھ ءُ یک لکیرے کہ نوں پدی نہ بیت کہ وتی پکرانی تہء آ ھزاروار وتی پکرانی سرء گورءُ پکر بکنت، چرت بہ کنت بلے گوں آئی بُوؤکیں چیز پدی نہ بنت کہ ایوک ء آ چہ آیانی گانڈء درکپگ لوٹ اِت ءُ چہ وتی پکراں بُرز بُوگ لوٹ اِیت وھدے آ بزانت کہ ھرچیزے ءِ...؟
’ھرچیزے‘ءِ؟ بلکنا زندءِ چہ کُلّاں مزئیں جُست اِنت کہ ھرکس وتی زندءِ ’ھرچیزے‘ ء زانت گُڑا چش بگوش کہ آ زندءِ ھر چیزء زانت...! پرچا کہ ’ھرچیز، چی یے...‘ ء پوہ بُوگءِ ھاترء آئرا چہ وتی پکراں بُرز روگی کپ اِیت ءُ وتی چمّاں نزّ کنگی کپ اِیت ءُ زانگ لوٹ اِیت ءُ دراھیں تجربگاں، تہلیں، ردیں ءُ بے سرءُ پادیں پکران پُل صراط ء چہ گوزگی اِنت تانکہ آ وتی پکراں گوں وتء را ھم مثل مہ کنت بلکنا وتی ھستءُ وجود ءِ ھما ھند ئُپ جاہ ء بہ زانت کہ اُدء پکر آئرا بہر ءُ بانگ مہ کنت ، ملامت مہ کنت، ھجالت مہ کنت، ءُ درد مہ دنت...!
	مئے دردانی سبب مئے پکر انت، ءُ مئے پکر چہ زندءِ ناسرپدیں تجربگاں جوڑ بنت وھدے ما زندءِ کھڈءُ بینٹیں سربرء تیلانک ورایں گُڑا مارا مارشت بیت کہ ما رد کُرتگ کہ مئے دیم دگہ نیمگےء کپتگ کہ وتی راہ ء راست کنگ یک گرانیں کارے پرچا کہ ایشی راہ ء یعنے زندءِ راہء زانگ ء پہ مردمء چشکہ بازیں تیلانک ورگی کپ اِیت تانکہ آ راستیں کشکء بہ زانت...!
	وھدے مردم چہ پکراں آزات بیت....ءُ ایشی متلب ایش نہ اِنت کہ مردم بے پکر بیت! حتماً نہ....! چیء کہ بگیر چہ پکرء زند پوک اِنت کہ مردم ء پکر المء کنگی اِنت کہ زندءِ براہ ءُ زندءِ زیب پکرانی تہء اِنت کہ ایش بنیادم ءِ چہ ساہ دارءُ اولاکاں بُرز انسان ءِ درجگ ء رسین اِیت، بلے ھما پکر کہ انسانء بہرءُ بانگ مہ کنت...! ھما پکر کہ آئرا یک گونڈیں ءُ تنکیں ءُ سیاہ تہاریں دنیا ءِ تہء بندی مہ کنت..! تانکہ آ وتی ھستءُ وجود ءِ رگءُ روتگاں بہ زانت کہ آ کُجا اوشتاتگ ...؟ پرچے اوشتاتگ؟
	مردم ء ِ پکری ناجوڑیانی یک مزنیں سبب ایش اِنت کہ مردم ءِ تعلقداری ءُ سیادی وھدے چہ وتی جندءِ وجود ء پرش اِیت گُڑا آ پکری صورتء ناجوڑ بیت ءُ آئی ردوم پشت کپ اِیت ءُ مردم ءِ زندءِ گوستگیں تہلیں سرگوست آئرا بندی کن انت کہ آ وتی پکرانی اسپ ء تاچینان چہ وتی ذاتء دور کپ اِیت کہ آ ھر چنت کہ دارو درمان بہ کنت ءُ وتی تحلیل نفسی علاج ء بہ کنت ءُ ھر چنکس عبادت بہ کنت آئی تعلقداری گوں وتی ذات ءِ رگءُ روتگاں بوت نہ کنت...تانکہ آ وتی وجودءُ ھستءِ ھمسیادی ءُ نزینکی ء گوں ایدگہ وجود ءُ ھستءِ ساڑی بُوگ ءِ تہء نہ چاراِتگ کہ آئی تنکیں پکراں چہ بُرز یک دگہ پکرے، یک دگہ دنیایے ، یک دگہ ازلی ءُ ابدی ئیں دنیایے ھست کہ چیزانی سبب اِنت کہ آئی وتی وجود ھمے لامحدود ءِ یک محدودیں بہرے کہ ایش ایوک ء ھما وھدء زانت بیت وھدے مردم چہ وتی تنکیں پکراں، بے پکری ءِ یک دگہ دنیاءِ تہء پُتراِیت..!
	من وتی دراھیں ناپوھی ءُ ناسرپدیں ءُ ابید مُدام وتی جندءِ ذات ءِ ھمسیادی ء گوں اے دنیا ءِ اصل راستی ءِ نزینکی ءِ زانگ ءِ جُہد کُرتگ پرچا کہ من تاں بازیں روچان ءُ بازیں سالاں وتی پکرانی گونڈ ءُ تنکیں دنیا ءِ دردءُ دلدوھریانی تہء زندگ بوتگ کہ گُڈّ سرء من وتی المیں آزاتی ءِ مارشت ءِ تہء بلکنا وتی زندءِ تعلقداری ء زانتگ..! چیء کہ من وتی گوستگیں سیاہ تہاریاں نوں چہ وتی زندءِ المین ءُ سرجمیں سرگوستاں جتا کُرت نہ کن آں کہ من زندءِ ھر چونیں ءُ ھرپیمیں سیاہ تہاری ، گناہ، بدی ءُ بدکاری کہ منی زندءِ بہر انتءُ تاں مرک بہر انت، کہ من ایشاں چہ وتی ذات ء درکُرت نہ کن آں..! بلے منی آزاتی ءِ واھگ چشکہ منء سکین دیان اِنت کہ منی آیوکیں زندءِ پیسلہ منء گوں وتی ھستءُ وجود ء یکے کن انت، ءُ من ء وتی آزاتی ءِ مارشت ءِ تہء وتی حداءُ وتی راستیء زانگی اِنت..!
	ڈنّ ء گوات ءُ گِروک اِنت...ءُ یک لُنجیں شپے کہ من وتی کوٹی ءِ تہء نندوک ترا وتی اے بے سرءُ پادیں سرگوستاں نوشتہ کنان اوں کہ زان آں ایش باز گرانیں ھبر انت....بلے چے بہ کن آں کہ من چہ وتی قلم ءِ زوراکی ء چہ وتی پکرانی دستی ء، چشکہ سکّ بے وار آں..نزور آں...بزّگ آں... بلے ھمے منی زند اِنت..!
	نوں حدائی امانء بات ئے... منی دعا مُدام گوں تو انت..!
		مردے زندگی ءِ رنگ ء انت 			 وسیم صادق ، پسنی 

مُلّا منی سنگت ات منی ھمراز ات ۔ ھم مشکلیں وھد ء آئیء من ء سر ءُ سوج کتگ ات ۔ من ء ھکّلءُ گُرّے ہم کتگ ات ءُ پنت ءُ وعظیھم ۔ برے برے منی سر ء گریتگ ئےِ ءُ برے برے ٹہک ٹہک ء کندتگ ئےِ ۔ من ء چہ ابید مُلّا ء را کس ء ھم نزانتگ کہ آ کئے انت ؟ نہ مینی نزیکیں سنگتان ، نہ منی سیاد ءُ وارثاں ۔ راست بگشاں ! من وت ھم نزانتگ آ کئے ات ۔ بوت کنت آ منی جند ات .....
بلے آ ہر کس ء منی سنگت ات منی ھمراز ات ۔ 
’’مُلّا ! من ء انچیں چٹ ءُ تائیدے بدے کہ من گنوک بہ باں‘‘ منی گپ اش کنگ ء پد بچکندت ئےِ ءُ وتی ھاموشی نہ پروشت ئےِ‘‘ من گشت انچیں تائیدے بدے کہ من گنوک بہ باں ‘‘ اے رندی من کمو زور ء گُشت ۔ 
’’تو تائید ء چے کن ئے؟ تو وت گنوکے ۔ پرچا کہ ساریں مردم چشیں گپ نہ جنت ـ‘‘ پدا بچکندتے ۔ 
’’انّاں ! من گنوک بوتیں گُڈا من ء وتی ھوش نہ بوتگ ات ۔ آئیءِ زہیر گم دل ءِ بند بندء  ہوار نہ بوتیں ۔ من کہ آئیء گوں محبت ۔۔۔۔۔۔‘‘ من گشت
گڈا انچیں تاہیدے بہ لوٹ کہ آ گوں تو محبت بہ کنت ۔ ‘‘
’’اناں ۔۔۔۔ آ محبتے نہ انت کہ پہ تائید کنگ بہ بیت ۔ من وتی فلسفہ پیش کُت ہچ ئے نہ گشت ۔ 
گڈا چوبہ کن من ء انچیں تائیدے بدئے کہ آ منی سر ء زہر بہ گیپت ، ھمے ھّد ء داں کہ منی نام ءِ سرا بہ کنت ‘‘
’’چو چیا ؟ ‘‘ جست ئےِ گپت ۔ 
’’اے وڈ ء من دلیکیم باں کہ آ نوں کہ آ نوں گوں من ء ہچ وڈ ء ھم محبت کُت نہ کنت۔ ءُ من آ ئیء حاصل کُت نکناں ۔‘‘ من سپر دات ۔ 
’’ گڈا سیدھا سیدھا بگش ئےِ ‘‘
’’آ من ء پرچہ نہ گشیت ؟‘‘ من گشت ’’ تو آئیء لوٹے ، آ و ترا نلوٹیت :: ترندی ء گشت ئےِ ۔ 
’’ہمے گپّ انت نا ۔ آ کہ من ء نہ لوٹیت من آ ئیء پرچا بگشاں ‘‘ منی اے گپ ء پد ملا ء اجازت گپت ءُ رھادگ بوت ۔ 
	منی زند ءِ درائیں گپ ملا ءِ دیما چیر نہ ات انت ۔ آئیء را من وتی درائیں گپ گشتاں کہ کسانی ء من ء چوں مردمے دوست ات ۔ ماہوری ء لئیب گوازی کُتیں ۔ برے برے مڑات ایں ، زہر بوتیں پدا وش بوت ایں ۔ یک روچے من سک جت ۔ من تاکو بلا لء ِ مل ء چہ بٹاگے سست گوں گرے جلء آؤرت دات پہ واھگے ۔ گشاں واد ءُ مسالۂ بہ جنئے اشکرانی سر ء تاپے ۔ بلے آئیء بٹّاگ اشکرانی سر ء ھمے وڈ ء تاپتگکہ بٹّاگ ھم سرجیم یء اشکر بوت ۔ من گوں زہر ء دیم ء کُت ءُ شرّیں ردے گپت ۔ آ گریواں ء آ سروکی ء چہ دراتک دیم پہ لوگ ء ۔ من جند کش اِت جستاں ۔ من ء سما ات کہ اشی ءِ پت من ء جنگ ءِ جستء بکنت یا مکنت بلے منی پت من ء ردے الم ء گپت ۔ ھمے شپی من چہ تر سء واب ء ھم لوگ ء نہ شتاں ۔ تُروءِ (پت ءِ گہار) بانءِ چتّ ء وپتگ آں ۔ سُہب ء پادکاآں چاراں داں اے وڈیں ھچ گپ نیست ۔ آئیء کس ء را ھم ھال نہ داتگ ۔ منء را آ گیش دوست بوہان بوت ۔ بلے من ھمے گپ آئیء را گشت نہ کت ءُ دل ء داشت ۔ بس کتابانی سر ء وتی ءُ آئیءِ نامانی اولی ھرپ نبشتہ کتگ انت ۔ ہمے وڈ ء دل ء را تسلّہ دیان ء ودار کتگ کہ دانکہ ما مزن ببیں ۔ بلے ۔۔۔ بلے من مزن نہ بوت آں تہنا آ مزن بوت ۔ انچو مز ن کہ کستری جاہ ء من ء چہ مستر بوت ءُ سور ئےِ کت وتی گس ءِ بانک ۔ دنیائی ء چہ منی دل پرشت ۔ مردمانی مُچّی ءِ تہ ء ساہ بند بوھگ ء لگ اِت ۔ گپّ ءُ تران کم تراتاں ۔ کندگ ءُ ٹہک چہ لُنٹاں گسر کپت انت ۔ ھاموشی دوست بوھگ ء لگ ات ۔ 
بس ھمنچو کہ من نہ مرتگاں ءُ اے ساھتاں زندگ بوھگ پہ من ء مستریں سزائے ات ۔ روچ گوست انت ماہ بوت انت ءُ ماہ گوست انت سال ۔ دل ھما وڈ ء ویران ات ۔ امروز ءِ پرائیں جنگلء ِ ہزاراں مردم ، دوست ، سنگت ، سیاد ءُ وارث اتک ءُ شت انت ۔ آئیءِ کمّی دور نہ بوت ۔ آئیءِ گم کم نہ ترّاِت ۔ زندگی تہنائیءِ زندان ءِ تہ ء بند بوت ۔ 
بلے انگاہ ء ۔۔۔۔۔۔ اناگہ ء یک انچیں مردے دیم ء اتک زندگی پد ا دوست بوہان بوت ۔ گاریں بچکند واتر بوھگ ء لگّت انت ۔ من آئیء را گشگ لوٹ ات کہ ’’ زندگی مردے ءِ رنگ بوتیں ، گڈا تو بوتگ ات ئے ‘‘ من باز گشگ ءِ جہد کتگ بلے من ء آئیء اے گپ ءِ موہ نہ داتگ ۔ یکروچے من تچک ء گُشت ، ’’ ترا گپّے بگشاں ؟‘‘ گشت ئے ’’ھؤ‘‘ ، من گشت ، ’’ بہ گندئے تو زہر گرے ‘‘ گشت ئے ، ’’ ھؤ ! من زہر گراں ۔ گڈا سک زہر گراں ، پرواہ نیست گپ ّ ء مہ گُش‘‘ پد ء گپ ترّات ءُ دگہ نیمگے شُت ۔ لہتیں روچ ء پد من ء جست ئے ِ کُت ، ’’ یک جاگہے تو لکّتھگ م ۔ ر اشانی مطلب چی انت ؟ ‘‘
ــ’’ ادا پیسرء چہ لبز ’’ مہر‘‘ لکھوک ات ۔امروز ءِ تہ ء من باز لوٹ ات بلے من ء مہر نہ رست ۔ اے لبز چہ منی دل ء پُرشت پمشکہ من تہ اے کروتگ ءُ م ۔ ر بشکپتگ انت ۔ ‘‘ من پسو دات ۔ 
گشت ئے ، ’’ شُکریں ۔ من آ وڈ سوچ کتگ آ وڈ نہ انت ‘‘
’’ تو چئے سوچ کتگ باریں ؟ من گُشت 
’’ لہتیں انچیں گپ بنت کہ وتا چہ ابید گوں کس ء کنگ نہ بنت ‘‘ جواب ئےِ دات ۔ 
’’ ہا ہاہاہاہاہاہا ۔۔۔ ڈائیلاگ مجن ۔ بگش نا ۔ ترا منی کسم انت ۔ تو اگاں مگشے گڈا کسم انت مرچی من مراں ۔‘‘
ھچے ھم نہ گشت ۔ من دل ء ہمے سوچ وتی کسم ء دیانے بگندے مجبور بیت ءُ پسہ ء بدنت ۔ بلے ۔۔۔
بوت کنت آئیء ھمے گپ تور ا،ت کہ مرتاں ۔ اے رندی پدا زندگ بوھگ پہ من ء مستریں سزایے ات ۔ 
ھمے سرجمیں روچ پہ جیڑگ گوست ۔ شپ ء ھم جیڑ اِت ءُ آخر من سوبیت بوتاں ءُ وتی آئی جُست ءِ پسّو من ء رست ۔ ھمے دوئیں ھرپ مئے دوئینانی نام ءِ گڈی ھرپ ات انت ۔ بلے آئیء چون زانتگ کہ پہ نامے نبیسگ ء کسّے بہ رستیں تہ من زندوکائی نہ مرتاں ۔ بلے آ ہر وڈات ۔ منی دومی محبت ات ۔ بلکیں منی دومی زند ات ۔ ھمے ھبر دل ء ارمان ات کہ ما آئیء ہچ پیم ء یکیں اے گپ گُشت نہ کُت یا آئی من ء گشگ ءِ موہ نہ دات گ کہ ، ’’ زندگی اگاں مردے ءِ رنگ ء بوتیں ، گڈا تو بوتگ ات ئے ۔ ‘‘ وتی اے درائیں گپ وتی درائیں راز ، درائیں گم چو کتاب ئیگ ء من مُلا ءِ دیم ء تالان کتگ آں ۔ انگت مُلّا ء من ء یکبرے جُست کت ، ’’ گُڈا آ سیادی ء تئی چے بیت ؟‘‘
من پسہ دات ، ’’ مُلا!لہتیں انچیں گپ بنت کہ وتا چہ ابید گوں کس ء کنگ نہ بنت ‘‘ ۔ 
دومی روچ ء ملا ء تائیدے آؤرت من ء دات من جُست گپت ۔ 
’’مُلا! اے تائید گنوک کنگ ئیگ انت ؟‘‘
گشت ئےِ ، ’’ اناں ! سار بوھگ ءِ ‘‘


کسے چہ علمی پت ءُ پولءِ سیاسی جُہد ءُ آشوبی جُنزاں ستر بیگانہ ءُ بے سما بہ بیت بلے امکان است۔						
آ شخص ہم دنیاءِ بانداتءِ بابتء پیش گُشیءِ واہگے داریت۔ آ زانگ لوٹیت کہ بانداتءِ دامنء آؤکیں وہداں انسان چونیں جاوراں گوں دیمپان بیت؟ جنگءِ آسرا جہانی بربادی بنا بیت یا زندگی ایمن بیت؟ زمینءِ کنیت چی بیت؟ اے جہان ہمے وڑا برجا بیت یا عملی ءُ تکنیکی دیمرئیءِ آسرا تباہ بیت؟ اِیراد (جبر) ءُ راجمانی نا انساپی گمسار بیت یا ہمے وڑا است مانیت۔ اے عمومی جہانی سوال زمینءِ سرء زندگیں ہر ہمک سماداریں انسانء گوں پیڑ انت۔ پہ اے سوالانی راستیں پسّوءِ زانگء انسانء فلسفہ پہمگی اِنت یا آ فلسفہء سرپد بہ بیت۔	
لبز فلسفہ دو یونانی لبزاں جوڑ بوتگ ()ءِ متلب اِنت ’’مہر‘‘ ءُ ()ءِ متلب اِنت دانائی یا علم۔ اے درگتء فلسفہءِ معنا اِنت علم ءُ دانائیء گوں مہر۔		
مئے آتراپءِ شاہیگانیں دنیا بے حدئن اِنت۔ اے نیامء انسان اے دنیاءِ چاچانی گیشگیواری ءُ توجیل کنگءِ جُہدء لاچار اِنت کہ میزاں میزاں ہمے عملءِ تبء بہ گوزیت۔ بلے انگت ہم آ اے سرجمیں دنیاءِ بیرگیں پہمگء پشت کپتگ کہ اے دنیاء بیرگء پہمئت نہ کنت۔ فلسفہ انسانءِ ہمے جُست ءُ پُرسءِ عمل اِنت کہ انسانء اے بے حدئن ایں جہانء معناہانی گیشگیواریءِ دامنء بستگ انت۔انسانی دُراہیں استیں چیزانی علّت ءُ سوبانی زانگء ءُ اے پگری عملءِ تہا وتی دُراہیں حاصل بوتگیں چیزانی چار ءُ ٹپاسء ہردم دزگٹ اِنت۔ اہدی زمانگءِ نامداریں فلسفی افلاطونء گشتگ کہ حیران ءُ اجکہ (استعجاب) ءُ ابکہ (تحیر) فلسفہءِ سرچمّگ اِنت۔						
گزشتیں دورء فلسفہ ءُ ایشیءِ مول ءُ مرادانی بابتء وڑ وڑیں ڈیلہ ءُ ہیال بندگ بوتگ ارسطوءِ ہیال اِنت کہ فلسفہء ابید ایدگہ دُراہیں علم نادریں مول ءُ مرادےءِ شوہازیگ انت۔ ’’دُراہیں علمانی تہا فلسفہ اِنت کہ مول مرادےءِ دارگءِ فیلاں چہ آزات اِنت ءُ چہ ایدگہ چیزاں بے کمار اِنت ءُ وتی جندءِ حیات اِنت (۱)‘‘۔ البت زانتکار ءُ خطیب سسروء چہ ارسطوءِ لیکہانی آ دستء زاہریں لیکہے بستگ۔ آئیءِ رِدء ما تئی نیمگا چہ اہوتے داریں ءُ کمک تہنا ترا چہ لوٹیں، ءُ زندءِ رژناہیں راہ ءُ زندءِ رہبند ءُ فلسفہ کہ بیدءِ ترا مئے بلکیں انسانی زندءِ وجود ممکن نہ اِنت‘‘(۲) لہتے مردمانی ہیال اِنت کہ فلسفہ ءُ دین لانیفک ات پرچہ کہ پہ دینی دعائی ستکءِ پہمگ ءُ فلسفہ سک کار آمدیں کمکے بکشیت۔ لہتے مردمانی ہیال ات کہ فلسفہ چونائیا شک ءُ عقلءِ بُنپد ء برجا ا،نت البت دینءِ رہبندء کٗوریں سِتک است۔ اے درگتء فلسفہ ءُ دینءِ میانء ہمسنگی دروگ۔				
نوکیں زانتکارانی گورا فلسفہءِ مائیت (تب) ءُ مول ءُ مرادءِ بابتء ناتپاکی چہ گزشتءِ زانتکارانی گیشتر آڑاؤر تر اِنت۔ چہ ایشاں لہتے اے پہمیت کہ فلسفہ قطعیہ ایں علمءِ بابتء باوستے داریت ءُ ایدگہ گشنت کہ فلسفہ اِزمءِ پڑء شان اِنت البت لہتے مردمء انچو کہ فرانسیسی نبشتہ کار ءُ زانتکار البرٹ کامیوءِ رِدء فلسفہءِ بنداتی ءُ بُنپدی جیڑہ ’وتکُشی‘‘ اِنت ءُ ہمے فلسفہءِ بُنپدی بُنگپ اِنت۔ زانتکارانی میانء یک انچیں بُرھے (گروہ) است کہ فلسفہءِ گالبندءِ یلہ دِیگء ہچ وڑا تیار نہ اِنت۔							
گپ ءُ شورانی ا ے تنوعءِ تہا وتی پگری لنگارءِ نیمگا بیا ءُ بچار کہ فلسفہءِ بنداتءِ نیمگا اہوت (رجوع) کنیں۔ فلسفہ کجا ءُ چون رُستگ؟ لہتے راجماناں فلسفیانہ یا فلسفہ ایں پگر چیا چو رپتارء رُودان بوت؟ ءُ ایدگہ دمگاں ایشیءِ گام پرچہ گُشاد نہ اِت انت؟ فلسفہء تہنا ہما مردم پہمئت کنت کہ فلسفہ ایں علم ءُ زانشء سرپد بیت؟ ما اے کتابءِ تہا ہمے وڑیں سوالاں گوں باوستے بنا کنیں۔		
(۱) ارسطو علمز میٹافزکس (ارسطوءِ جسد پرئن پہمئن) اندیا نا یونیورسٹی پریس ، بلومنگٹن اینڈ لندن 1966تاکدیم 15 				
(۲) سرونس ’’ تسکولانی ڈسپیوٹاشینز۔ شق پنچمی 6۔5۔		
آگہی بکشیں ہیالے					
وہدے انسانءِ گورا دنیاءِ بابتء کمے زانش بہ بیت گُڑا آ وجودءِ لس سوالانی سرا پگرءِ گور کنگء بنداتے بکشئت کنت۔ پرچہ کہ علم اِنت انسانء لہتے انچیں چیز ءُ جیڑہ بکشیت کہ آہانی سرا ہیال گور بہ بیت ہزاراں سالاں چہ ماہ گر ءُ دریائی توپان ءُ ہور ءُ ہارءِ وڑیں ابرمی چست ءُ اِیر انسانءِ سسّاءِ سرا لہتے گیر ءُ ترانگءِ نشانے بندگء انت۔ انسانء پہ اے سوبانی زانگء لہتے ڈیلہ چہ وتا بستگ۔ انسانءِ رُدوم پدا آئیءِ قدرتیں مرگ ءُ آئیءِ بدنءِ جوڑشت (ساخت)ءِ بابتء لہتے گُمان ءُ لیکہ بستگ۔						
بلے اہدی ایں دنیاءِ مردم (انسان)ء اے یکتائیں واقعہانی دراجیں مدتےء وانگ ءُ پہمگءِ بود نیست ات کہ ایشانی بابتء تعمیمات بداریت۔ آئیءِ سسّاءِ ہر بُن رُدوم الکاپء نہ بوتگ ات۔کہ آ چیزانی بابتء یک لس ءُ رِدیں ڈیہلے برجا بداریت۔					
آ نادریں یکتائی قدرتانی بُنزائن (تجرید)ءِ کنگءِ ہم بودء چہ زبہر انت انچو کہ ما زانیں کہ ’’ہیر‘‘ءِ ڈیلہ ءُ لیکہ یک بُنزائنی لیکہے۔ ہم بازیں شر ءُ شِریں مردماں گوں دروت ءُ پجارے بستگ ءُ بازیں نادریں جاورانی تہا آہانی وش خصالی ءُ مہربانیں میلءِ ٹپاسگء پد یک رِدیں ڈیلہے ٹہینتگ۔ بزاں اے ڈیلہءِ پہمگ ءُ زورگءِ وہدء ما نادریں واقعہانی تہا چہ ہما عمل نشان کتگ ءُ زُرتگنت۔ کہ اے پہ شریں میلےء درکار انت ءُ پدا ہمیشانی سرا ہیال گور کتگ ءُ ’’ہیر‘‘ ءِ یک رِدیں ڈیلہے بُنزائن کتگ ءُ سنچے بستگ۔ چونائیا ’’شِر‘‘ءِ وڑا ’’ہیر‘‘ ہم ٹھوس وجود یا چیزےءِ سورتء است نہ داریت۔ اے ہردوئیں نادریں مردمانی ہاکم ءُ ساکمیءِ یک دروشمےء یا صفتےء ابید ہچ نہ انت۔ البت اہدی مردمانی نِزّء اے بُنزائنی چیزاں ہم ٹھوس چیزءِ وڑا وجودے داشتگ۔ آ ایشانی بُنزائنی ڈیلہ ءُ ایشانی ٹھوس بٗوہگءِ میانء تپاوتیں کِشکے رندگا بودئن یا بودناک نہ بوتگنت۔				
البت کوہنیں یونانی دیووندی کِسّہانی تہا شِرءِ شُبینی پنڈوراءِ شنتاء گوں انچیں وڑےء دپ داتگ گُشے شِر ٹھوس وڑےء است انت۔		
اے شنتاءِ تہا ابیمتیوسءِ لوگءِ دُراہیں مُشکل ءُ جیڑہ بند کنگ بوتگنت۔ یا بند بوتگنت۔ ابیمتیوسءِ لوگءِ پہ اے شنتاءِ تہا چیزانی چارگا کہ ایشیءِ تہا چی مان اِنت۔ شنتا پچ کتگ ءُ شنتاءِ تہءِ روت ءُ سگند (آلائس) ڈنء کشّتگنت چہ اے وڑیء انسانءِ تہا شِرء الکاپء جاگہہ کتگ۔			
انسانی بُرہانی بُن رُدومءِ یک نادریں ساہتےء دُراہیں انسانی بُرہانی پگرءِ وصف یکجا ہم بوتگ۔ اے دُراہیناں ٹھوس مرئی شُبینءِ وسیلہء رِدیں ڈیلہانی سمارت کتگ۔ چوں کہ یک افریقی تمن اشانتیءِ یک دیووندے ءِ کِسّہےء چہ ’’علم ءُ زانش‘‘ءِ ڈیلہءِ یک مادنی لیکہے دست کپیت۔ کِسّہءِ رِدء انانسی کڑوکے دنیاء گردیت ءُ علم ءُ زانشءِ دانگاں یکجا کنانء ایشاناں یک مٹےءِ تہا کنت۔ وہدے مٹ سربار بوت گُڑا انانسیء اے مٹءِ چیر دِیگ درچکےءِ تہا جاہے ٹہینت۔ ہمے نیامء اے وتی پُسّگءِ سرا زہر گپت ءُ مٹے زمینء اتر مال کت۔ مٹ پرشت ءُ علمءِ وانگ درچکِ چپ ءُ چاگردء شنگ اِت انت۔ ہر کس کہ دانگءِ چنگء گُشاد ات ءُ دانگے چِت انت آ علم دار ءُ عقلمندے بوت ءُ ہرچی پشت کپت آ بے علم ءُ ربودگے بوت۔						
یک دراجیں مدتےء انسانی زبانءِ تہا چپ ءُ چاگردءِ چیز واقعہانی رِدیں وصفانی بیان کنگء لبز نیست ات۔ انچو کہ رودراتک (مشرق)ءِ یک اہدی ایں زبان سیمرائیءِ تہا پہ’’ قتل / کُشگ ‘‘ ءِ ڈیلہء ہچ وڑیں لبزے نہ بوتگ وہدے کسےء یکےءِ کُشگءِ بابتء گپے گُشگی بوتگ گُڑا پہ اے کارء اے وڑینءِ رِدانے گُشتگ‘‘ سرءِ سرا دارے جتگ۔						
چونائیا تعمیماتءِ بود چیز ءُ واقعہءِ المی ءُ ’’وئیلی( حادثاتی)‘‘ وصف ءُ علّت ءُ سوبءِ میانءِ تپاوت دارگءِ بودء چہ مہکم بیت ءُ ٹہیت۔ بود یکدم جہہ نہ جننت ءُ ودی نہ بنت۔ اہدی ایں انسانء چیز ءُ زاہرانی (مظاہر)ءِ میانءِ ڈنی شُبینانی نشان کنگءِ بُنپدء اے وڑیں آسر بستگ کہ فلاں چیز فلاں چیزء گوں ہژدری سیادی داریت۔ ہمے وڑا زرباری (جنوبی) امریکہِ کٗوہانی دامنء (وادی) اورینوکوءِ جاہ منندیں ریڈانڈین تمنیءِ ہیال ات کہڈگارءِ تومانی چنڈگءِ کار تہنا زالبولانی بہ بیت پرچہ کہ زالبول مات اِنت اگاں زالبولءِ ڈگارء شونیت گُڑا کشار الّما جوان بیت۔ مروچاں ہم یوگنڈاءِ مردمانی ہیال اِنت کہ سنٹیں جنین وتی مردءِ کشارءِ زوالیءِ علّت اِنت۔					
کوہنیں ایں زمانگء انسانی ءُ وتی ءُ ابرمءِ میانء تپاوتے است نہ کتگ ات آہانی ہیال ات کہ ابرم ہم آئیءِ ذاتءِ وڑیں چیزانی وسیلہء آباد اِنت آہاں یقین ات کہ آپ ءُ آس ءُ گوات ءُ زمینءِ ہم ارواہ است، اے ہم ارواہے دار انت۔ مروچاں ہم ابرم انسانءِ شکلء کتگ ءُ پدا آئیءِ بیان کنگءِ کار پلاس نہ بوتگ انگت ہم ابرم چو انسان ئیگء پیشدارگءِ جُہد بیت۔ انچو کہ یوگنڈاءِ لہتے تمنانی ستکءِ تب اِنت کہ انسانءِ چپ ءُ چاگردء ہزاراں ارواہ ردگ اِنت۔ آ اے ارواہاں ’’ جوڈک‘‘ گشنت۔ آہانی نِزّء اے ارواہ ٹھوس ءُ حقیقتء استیں انسان انت۔ مرگء پد وت انسان ہم جوڈکے جوڑ بیت ءُ تمنءِ سردارانی امانتء کنت ءُ ایدگہ ہمے وڑیں تمنانی کمکء ہم ساڑی بیت ءُ اے مردمء سزا ہم دنت۔	
ہمے وڑا اہدی انسانءِ سماءِ تہا ابرم انسان چیز ءُ ارواہ یک دومیءِ تہا یک بدن ءُ ہوار بوتگنت۔ (گندھے)۔ انسانء ابرمی قدرت ہم انچیں وڑےء گوں پیڑاتگ ئِے یا ساڑاتگ گُشے کہ یک حیاتیں جانے بہ بیت اگاں توپانے اتکگ ترونگل کپتگ یا قہرے گُڑا ایشاں گُمان کتگ کہ آ ناراز اِنت۔ وہدے کشار سبز بوتگ گُڑا آہاں زمین ءُ اگاں وشیں ہورےء گورتگ گُڑا آہاں آزمانءِ منّت گپتگ۔							
چونائیا اہدی ایں انسانءِ سماء بنداتی وصف بُنزائنی ڈیلہانی ٹہشت ءُ کار آمدی ءُ بیکاریں وصفانی میانءِ تپاوت کنگء چہ زبہری ات ءُ ایشانی عقلءِ سرا مارشتانی ہاکمی ات مئے اہدءِ نامداریں شائر رابندر ناتھ ٹیگورء وتی یک لچّہےءِ تہا ہمے وڑیں پگرےءِ ژندی یے نشان کتگ۔				
	اے احمقیں پگر					
	بے نپیں راجدپترءِ تہا وتی شوہازیگ اِنت			
	آ بے مول مراد					
	بندیں باناں چو پچیں گیاباناں				
	دُوریں کوچگ ءُ سبزیں جنگلانی تہا			
	سربتگ اِنت					
	زہرء زمینء وتی پاداں جنت				
	ہاک پرریچیت					
	شہکاریت					
	درچکاں گوں سرء میڑینیت				
	اگاں یک جاہےء رژنے بہ گندیت			
	پہ اے رژنءِ گرگء				
	ایشیءِ پُشتہ کپیت					
	آئیءِ پُشتہ چکریت					
	پدا چو چُکےء سرے ترّیت کپیت				
	آ دروہاپء نزانت، چی اِنت				
	ءُ زندگی کجا اِنت(۳)				
اہدی ایں انسانی سما ءُ استیں انسانءِ جزبہ ءُ پگرانی میانءِ تیوگیں ناتپاکی ءِ بُنپدء لہتے زانتکاراں اے آسر کشّتگ کہ فلسفہ وتسرا وت انسانی سماءِ بُن رُدومءِ آسرا نہ رُستگ۔ بلکیں فلسفہ یک نادریں سوگاتے کہ بشری گُمانء پاکیں ذاتء لہتے مردماں بلکیں نادریں وڑےء رو برکت (مغرب)ءِ مہلوکء بکشاتگ۔ نوزدمی کرنءِ انگلش فلسفی۔					
(۳) جے رابندرناتھ ٹیگور رکس (سوت) ماسکو 1967تاکدیم 71 ۔	
 (روسی زبان) ءُ عمرانیاتءِ زانتکار البرٹ اسپنسرءِ ہیالء حبشی چہ قدرتءِ نیمگا بُنزائنی پگرء انت۔ نیگرو تہنا ٹھوس شُبینءِ وسیلہء پگر کت کنت ءُ ایشانی جزبہ دائرہء ایشانی عقلء وارت ءُ عقلءِ سرا ہاکم انت آ پیچنیں فلسفہ ایں لیکہانی پہمگء زبہر اِنت۔(۴)						
بیستمی کرنء دگہ لیکہ سک باز نامدار بوت۔ اے لیکہءِ پلہ مرزانی ہیال اِنت کہ علمءِ شوہاز انسان ابرم ءُ ایدگہ مردماں چہ سستگ۔ تہنا ایشیاءِ مہلوکء گوں وتی سرشتی وصفانی وسیلہء ابرمء گوں ہمسنگی یے برجا داشتگ۔ چہ اے وڑیء پہ ایشاں بُنزائنی ایں عقلی پگر ءُ فلسفہ نہ زانگءِ بود ءُ سما تاوانے نہ اِنت بلکہ یک دادے سینیگالءِ شائر ءُ لیوپولڈ سیدار سنگھور گشیت ’’ سیاہ ذاتاں مارشت رستگ ءُ یونانیا عقل پُجئتگ۔(۵)						
افریقی پگر ساچشتی ءُ شئرئنی اِنت۔’’ افریقی شخصیتءِ ڈیلہءِ پلّہ مرز ہم ہمے پدّریچ پسندیں آسرءِ بُن رستگ انت کہ افریقی وتی حدء ہم فلسفہءِ ساچگءِ بودء نہ انت۔ (بزاں لیوپولڈء روبرکتءِ بستگیں ہیالے چہ وتا منتگ ءُ تا کمتر لیکتگ۔رجانکار)						
اے بستگیں باوستء چہ اے گپ ناک اِنت کہ چونائیا فلسفہءِ اولی شرط ءِ جیڑہء گوں ہمسر یا ہم دوریں جیڑہاں گوں ہچ وڑیں واستیگ ءُ سیادی نیست۔ بلے اے بیانیءِ تہا ہم لیکہءِ جنگے اندیم اِنت۔				
بیائے چاریں کہ اہدی انسانءِ سما ءُ پگرءِ نادریں تبءِ سوب چی بوتگنت۔ گُمان انت کہ اے سوبء ما کہ آہانی عملی کردانی ہال ءُ اِہوالانی تہء چہ دست کپنت۔ بزاں آہانی محنت، مدامیں زندگی، ایدگراں گوں ایشانی سیادی ءُ اہوت۔ ہمے چیزانی باپُشتہ۔							
(4) زندگیءِ گواچناں مروچاں اے وڑیں سستگ ءُ چگل داتگنت۔ کہ راجمانی اِیراد ءُ جبر ءُ نا انساپیں زندےءِ پلّہ مرز انت۔ سویت یونین ءِ تہا ایشیائی، افریقی ءُ لاطینی امریکہءِ ورنا فلسفہء ہوار ہر ہمک بُنگپیں کارگلءِ تہا دیما جُنزان انت ءُ علمی بامءِ درء رستگنت۔						
(5) ایل ایس سنگھور، نیگریٹیوڈ اے ہیومانزم (حبشی ءُ انسان دوستی) اہدی دوسوئی پیری 1964۔ تاکدیم 24۔					
ایشانی سما ءُ پگرءِ تبء سوب دست کپگ لوٹنت راست اِنت کہ ہر انسانے یک انچیں دورےء چہ گوستگ وہدے چہ محنتء دُراہیں ازباب گُشے کوڑا (ہونڈا) بوتگ انت۔ تہنا پہ وردنءِ حاصلء کلانی کلاکء بدن پروشیں محنت کتگ۔ اے انسانی سرجمیء ابرم ءُ ایشیءِ دلاپیں ڈیلیانی (من موجیوی) نشانءِ زدء بوتگ۔ اے درگتء چونائیا انسانءِ ساچشتاں چہ ودی بوتگیں ارواہ وتی قدر ءُ قیمت ءُ بستارء ’’عملی‘‘ بوتگ یک ءُ دو کار ہم کشّگ بوتگ۔ ہمے سوبانی رِدء اہدی ایں یونانیاں وتی جنگل، ڈگار ءُ دریا چہ دیووند ءُ پریانی دروشماں گوں آباد کتگنت۔ روسی آں ہمیشانی تہا جل پری ءُ بدیں ارواہ جاہ داتگنت ءُ افریقی آں ایشانی تہا جوڈک داشت انت۔						
چونائیا اہدی ایں انسانءِ ’’کوڑیں پگر‘‘ ابرمی قدرتانی دیم پہ دیمء آہانی بے وسی۔ علم مہارت ءُ ازمونءِ نزوری ءُ کمیءِ آسر ات۔ مروچاں ہم اے پگرءِ برجا دارگ ءُ سالمیءِ جُہد بٗوہگء اِنت کہ اے وڑیں کارء گوں دزگٹیں مردمانی گہگیری ءُ باہند ربیدگءِ بُن ردوم ءُ انسانی دیمرئیءِ پرانی تہا بٗوہگء اِنت۔		
جہانی شنگ شانگیء چہ رہگیریءِ نیمگا سفر
انسانی محنت ءُ عملی کردانی نیامء کارءِ ازباب شرتر بٗوہان بوتگنت ءُ علم ءُ ازمون یکجا بوت انت۔ تش، تپر ءُ کوڈالءِ دپ تیز بوت انت۔ اے بارء سبک بوت انت ءُ ایشانی تیزیءِ مدت ہم گُشے گیشتر بوت۔ پرچہ کہ آ سنگءِ ازباب نہ اتنت۔ بلکیں دھات ئیگ اتنت۔ انسانء بازیں نادراہیانی علاج در بُرت انت۔پُلانی وصفاں سرپف بوت۔ آئیء جِنگ، دلوت، کرم ءُ کڑوک ءُ سولانی (پودا) حرکت ءُ ساکمیءِ مشاہدہ ءِ وسیلہء موسمانی پیش گشی کت۔ نی آ ابرمءِ ہلاپء جنگء بیرگء بے وسء ات کہ آئیء ہم وسے است ات پرچہ کہ ؤسءِ برانزینگء سرپد ات بازیں ، آئیء پرگ ساچتگ ات جنگلی جناورانی گر ءُ دارء شیوار ات ءُ پلانی کشارء ہم چیزے سرپد ات۔ چہ اے سفرءِ تبء گوں دنیاءِ بابتء ایشیءِ ڈیلہانی تہا ہم چاگردءِ تبء بدلی یے اتکگ ات۔				
چونائیا اے نیامء ہم انسانءِ پگرءِ وسیلہ ٹھوسیں شبین ءُ ابرمی قدرتانی چیدگی پیکر اتنت۔ بلے نی انسانء اے ہیالی چیدگانی یک ہوار گیجیں (مربوط) نظامے ساچتگ ات ءُ چہ ایشیء جہانءِ بندات ءُ حیاتیں وجودانی رُدومءِ یک بہتریں راہبندی گیشگیواری یے کتگ ات۔ آ زندگی ءُ مرگ، فرض، شناس، لذّت ءُ مارشت، گناہ ءُ ذمہ واریءِ وڑیں بُنگپانی بابتء جیڑگا ات بزاں آئیء رِدیں سوالانی پُرسگ بندات کتگ ات بلے انگت ہیالی پیکرانی سورت بکشگء چہ آزات نہ ات۔ آئیء دنیاءِ تہا وتی مشاہدءِ رِدء چیزانی رِد ءُ بند ءُ رہگیری (نظم) ءُ مہکمیءِ معناہانی گیشگیواری واہش داشتگ ات۔			
یونانءِ دیووندیں کِسّہانی تہا مار اہدی ایں انسانءِ ڈیلہءِ رُدومءِ تہا بوتگیں بدلیانی ساپ ساپ مشاہدہء کت کنیں۔ مئے اہدی ایں راجدپتر ءِ بندات شنگ شانگ ات ءُ آ دورء یونانیانی نِزّء دنیا ’’بجن ءُ پروش‘‘ءِ تہا ات۔ اے سک شنگ شانگ ات۔							
رہگیریءِ تنکیں راہے ہم نیست ات۔ بلے یونانی راجمانیءِ ہمگامیء گوں دنیاءِ دیووندی کِسّہانی تہا ہم رہگیریءِ گونڈیں جلکشے زاہر بوت۔ جہانی شنگ شانگیءِ ہلاپء اولمپیائی دیوونداں جنگے بنا کت۔ آدائما جتا جتائیں جبلوت، جاتوگ ءُ دیوونداں گوں جیگ پہ جیگ اتنت۔ باج بریء پد دیوونداں رہگیری ءُ مہکمیں جہانےءِ برجا دارگءِ جار جت۔ اے نیامء سرمچاراں (سورما) دیووندانی کمک کت۔ اے سسّاءِ پڑء ہم عاقل اتنت ءُ بدنءِ زورء ہم ورنا اتنت۔	
اہدی ایں یونانیاں دیووندءِ یک ہمسنگیں نظامے ٹہینت۔ چہ ایشاں ہر یک دیووندے انسانی کردءِ یک تہرےءِ تجسیم ات انچو کہ پانی دیووند پُلانی پاسبان ات۔ ہرمسنؔ بیپارءِ نگہبان ات۔ دیووندی دیمتر گُشاد کاری ءِ دیوی ات۔ ہیر اشادیانی رہشون ات ءُ ایدگہ بازیں دیووندانی دامنء بازیں کار بستگ ات۔ نی کہ ابرم پہ انسانء بیدار نہ ات۔ پمیشکا پدا ہم مہربان سما بوت۔ البت گزشتءِ بدبہتیءِ دیووندی فیمیدہ نی رہگیری ءُ ایمنیءِ دیووند ات۔		
دُراہیں مردمانی تہا اے جُہد شنگ شانگیءِ ہیالی پیکر ءُ ایشیءِ سرا پگرءِ باج بریءِ ڈہلہ دست کپنت۔ دنیاءِ ساچشتءِ بابتء دیووندانی کِسّہ اے اولی شنگ شانگیءِ تہا رہگیریءِ پجاریءِ عکسے پیش کنت۔ انچو کہ گوریچانی کیمیرونءِ یک راجے خالی ا،نت۔ ایشانی گورا یک کیکڈا ءُ پُگلے ءِ کسّہ است اِنت کہ اے دوئیناں (کیکڈا ءُ پُگلء) ہُشکیں زمین ءُ آپءِ بیر گیری کنگ ءُ دنیاءِ بازیں دمگے ساچتگ۔ پدا دیووند دینوؔء دیوتاہانی تہا نر ءُ مادگ جتا کتگ انت جناورانی تہا چہ فالتو جناورانی گیچن کت ءُ پدا زالبول ءُ مردین آدمء جتا جتائیں کارءِ ذمہ واری داتگ۔						
ہمسریں (ہمعصر) میکسیکوء جاہ منندیں امریکی انڈینانی مردمانی کسّہءِ تہا جہانءِ شنگ ءُ شانگیءِ رنگ بہ رنگی ہیال دست کپنت کہ دیووندءِ ( ہُدا)ءِ پُسگانی میانء وت ماں وتی جنگ ءُ ناچاکیءِ سوبء جہان یکشد چار رندا تباہ بوتگ ءُ پنچمی جہدء گوں ایشاں سوب مندی (استقلال) رستگ۔			
انچو زاہر اِنت کہ اہدی ایں مردمانی قانونءِ ڈیلہء اول سرا یک دیووندی کسّہےءِ شکل بستگ ات۔ میزاں میزاں ابرمی قدرتانی ہمینچو تعیمی پیکر ٹہت انت کہ ایشانی جتا جتائیں چیدگانی تہا تجسیم ممکن نہ ات۔ افریقی آں ہم وتی تعیمی ہیالی پیکر ساچ اِتنت۔ انچو کہ لائبیریاءِ مردماں نیون سواءِ ڈیلہ ودی کتگ ات کہ یک انچیں خلاقی قدرتے ات کہ ایشیءِ ہچ وڑیں بُتے تراشگ بوتگ ات۔ ہمے وڑیں ڈیلہے امریکی انڈیناں ہم پہ دیووند ارمی نیوتولء بستگ ات۔ ابرمءِ چارالمانی انت نہ ایشیءِ تجسیم ہما دیووندءِ چاریں پُسگانی ڈیلہء گوں انچیں وڑےء بندگ بوتگ ات کہ اے فلسفہ ایں ڈیلہءِ رنگء گوں سرے دارگ بوتگ انت۔		
چُشیں بتل ءُ چاچ ہم است کہ یکیں وہدء قدرتءِ دلگوشی ءُدیووندی کسّہ پیکرانی شبینءِ بندگء کار مرز نہ بوتگ انت بلکہ باز براں اے بتل ءُ چاچانی نکان دیووندی کسّہانی چپ دیم ءُ متصادم بوتگ انت۔ اے وڑیں چاچ بتل ءُ گُشتن ہم دیمروئیں علم ءُ ازمونءِ نشان ءُ اشارہ کننت۔ چہ ایشاں لہتے نادریں زاہرینانی میانءِ علت ءُ سوبءِ سیادی ءِ گیشگیواریء کننت۔ انچو کہ افریقی تمن بیچو آنءِ گُشتن اِنت کہ ہر واقعہے دومی واقعہءِ چُک اِنت۔			
نیپالءِ مردم گُشنت کہ ’’ کسے است کہ مارا نمیرانیں انسانے پیش بداریت؟‘‘ چہ اے وڑیء آ یک انچیں جیڑہء گران انت کہ ایشیء ما ہمسریں فلسفہءِ جیڑہانی شرپء داشت کنیں۔ لہتے گُشتنءُ بتل راجمان ءِ نا انساپیءِ پاہار شانیء کننت۔ بروندی راجءِ گُشتن اِنت کہ ’’ اگاں شاہءِ کچکء من بہ گنداں گُڑا دُرستاں پیش من آئیء دروت کناں‘‘ ہمے وڑا لہتے یکجائنی (اجتماعیت)ءِ فائدہءِ پاہار شانیء کنت ’’ سسّا انسان ئیگ اِنت، ٹُنگ پیلکءِ‘‘۔			
چُشیں آزات پگریں زانتکار ہم ودی بوتگ کہ دیووندی کسّہانی سرا شک کنگءِ ایشانی است بٗوہگ ہم پگرءِ پُہتہیءِ چیدگ اِنت۔ انچو کہ کوہن اہدی ایں ہبرءِ کساس چار ہزار سال ساریءِ بربط جنوکانی سوت آؤکیں دورءِ بابتء شکے تل دنت ءُ پاہار شانیت۔					
ہاکم اہرامانی تہا وپتگنت					
اشرافیہ ءُ پادری ادیرہانی تہا					
بلے اُودا تہنا ایشانی مومیا ایں جون (لاش) انت			
آہانی وتی چی ہال اِنت؟(۸)					
(۶) لڈدگ کوگلمانءِ نامء مارکسءِ خط، جولائی ۱۸۶۸، مارکس اینگلز، منتخب خط ءُ کتابت، پروگریسی پبلیشرز، ماسکو،۱۹۷۵، تاکدیم ۱۹۷۔
امریکی انڈینانی اجداداں ہم دیووندی کسّہانی دراج مدتیں ہاکمیءِ سرا ہیال گور کتگ۔ جیڑتگ۔						
او ہُدا تو
کارء دزگٹ ئے؟
اِدا مئے زمینءِ اڑ ءُ کُڑ
اِدا نشتگ ئے کجام
بلکیں تو احدی پنءِ آماچ بوتگ ئے؟
پرچہ تو
مارا وتی شان ءُ تابء
اندیمیء دارئے
اے زمینءِ بابتء
تئی سسّاء چی اِنت(۷)
بُرزءِ سطراں بستگیں گواچنانی بُنپدء مئے گورا سکت است کہ بُہ گشیں کہ ہر یکےءِ تہا فلسفہ ایں پگرءِ توم است انت۔ ہر راج ءُ ہمک ملکء فلسفہءِ ردومءِ اولی شرطءِ پیلوئی بیت۔ مارکسء نویستگ ’’ زکاوتیں پگر دائما یکیں وڑا بیت۔ ایشیءِ تہا بدلی دیمروئیءِ سطحء کیت وہدے دیمروئیءِ سطح ءُ بدلی ہمسنگ بنت۔اے دیمروئیءِ تہا انسانی روشت ءُ ردوم ہم ہوار اِنت کہ پگرءِ وسیلہ اِنت‘‘۔(۶)		
بلے فلسفہءِ توامیں چیدگ ردوم زوران ہم ہمسنگیں فلسفہ ایں لیکہانی دروشمء یکجا نہ بوت ایشیءِ سوب لہتے مردمانی نادریں پگری وصف نہ انت بلکیں ایشیءِ سوب جاور ءُ آہانی سیاسی زندءِ نادریں خدوخالانی تہا تہا اندیم انت اڈھانی ہزار سال ساری اول سرا۔						
(۷)مائی تھولوجیز آف دی اینشنیٹ ورلڈ(اہدی ایں دنیاءِ دیووندی کسّہ ) کواڈ اینگل بکس انک شکاگو۔ ۱۹۶۶ ، تاکدیم ۴۶۶۔			
(۸)فرعون فوفو اور جادوگر، ماسکو ۱۹۵۸۔ تاکدیم ۲۲۴۔۲۲۲۔(روسی زبان)
ہندوستان، چین ءُ پدا یونانءِ تہا یکیں وہدء فلسفہ ءُ رُشت ءُ ردومءِ بُنپدی ءُ بنداتی سوبء آہانی راجمانی ءُ معاشی جاور اِتنت۔ علمءِ بازیں زانتکارانی ہیال اِنت کہ ازٹکی استانانی تہا ہم فلسفہءِ ردوم بندات بوتگ ات ءُ تہنا امریکہءِ سرا یورپی باجانی سوبء آئیءِ دیمرئیءِ عمل گیمرتگ۔ سوال ایش اِنت کہ اے اہدی ایں یونانءِ تہا فلسفہ ایں پگرءِ دیمرئیءِ سوب چی بوتگنت؟ کہ اے تپاکیں وڑےء یورپی فلسفہءِ یکشل جاڑی ایں دیمرئیءِ بُنپد ’’بُنزہ‘‘ گُشگ بیت۔			
یونانءِ کرد:						
لہتے زانتکارانی ہیال اِنت کہ ابرمی زید ءُ معتدلیں آب ءُ ہواءِ وشیں ہمسنگیء یونانیاں پگرءِ نیمگا سفر کنگءِ راہے بکشات۔ راست اِنت کہ ابرمی عملاں ’’یونان کرامت‘‘ءِ ردومء کردے پیلو کت بلے اے کرد بُرزءِ اولی سطرءِ سیب ایں کردء چہ جتا ات۔						
ابرمی قدرتی از حد تنوع ءُ آپءِ چمّگانی ءُ معدنیاتی ہزانگءِ است بٗوہگءِ سوبء پوشت(پیداور)ءِ رپتارءِ گیشیء گُشے آسراتی داتگ۔ ہزار سال پیش مسیحء فلسفہءِ دروشم ٹپانی بوتگ۔ اے دور آہنءِ دورءِ نامء زانگ بیت ہمے وڑا اے دورءِ چہ کانسیءِ دورء تپاوتے دارگ بیت۔ آہنءِ دورء کچدھاتءِ چات جنگ بوتنت ءُ دھاتءِ سودگ (سودھنے) ءِ بازیں وزمے دریافت بوت۔ یکء دستےء کشار سبز بوتنت ءُ دگہ دستےء ہنر ہم ردان ات ءُ جوان بوت۔ انسانء وتی دستءِ زورء گوں نوکیں دنیایےءِ پٹ ءُ پول کت کہ اے دنیاء ما پہ مجازے ’’دومی ابرم‘‘ گُشیں اے دنیاءِ تہا باپیں بان، شریں پوشاک، سبزیں ڈگار ءُ ایدگہ بازیں چیزے است۔ اے چیزاں انسان چہ اکبندیں ابرمء سست ءُ جتا کت ءُ پدا ایشیءِ نا وشیں سیلانی پہریزگء ہم کارے آمد کت۔			
انسانءِ ہمنیادیء جتا بٗوہگءِ سوبء ابرمء انسانی سماءِ تہا گام پہ گامء وتی جتا جتائیں ٹھوس خدوخال ہم گار کت ءُ نی انسانی سماءِ تہا ایشیءِ ردیں وصفاں جاہے گران کت۔						
 اے کارانی آسرا انسانء ابرم انچیں سرجمیں پیکرءِ رنگء ٹپاسگ بُنگیج کت کہ اے عمل انسانءِ دنیاء چہ جتائیں وجودداریت۔ ابرمءِ جولانیاں (جولانیوں) چہ ایشیءِ گیش بوتگیں آزاتی ءُ بے حصر داری ءِ سوبء انسانء وتی سسّاء چہ ہم وتا ابرمء یک جتائیں وجودءِ رنگء بچاریت ءُ سرپد بہ بیت۔ نہ انسانء وتی وجدءِ ابرمی ہبر بٗوہگءِ جار ہم تِرک کت ءُ چہ اے گُمانء ہم وتا سست کہ انسان ءُ ابرم یکساہ ءُ یک جان انت۔					
بلکیں نی آئی اے گپءِ سرا پگرے گلئنت کہ چون انسان ابرمءِ بہرے بوت کنت۔ ءُ چے وڑا چہ ابرمء جتا اِنت؟ بزاں انسانء وتی ابرمء گوں ہمبندی ءُ سندیءِ ہر دوئیں جیڑہانی بابتء پگر کت۔			
چہ بیپار (تجارت)ءِ گیشی (بڑھوار) ءُ سکہانی شنگ بٗوہگء گوں فلسفہ ایں پگرءِ سرا ہم جُہلیں سانے کپت۔ ہر چیزءِ مبادلہ سُہرءِ بدلہ بوت۔ اہدی ایں یونانیاں باز جتا جتائیں چیزانی تہا یک سرجمیءِ پجارےءِ واستا پگری ربیتء ردوم بکشات ءُ مبادلہءِ نیامء یک دستےء چہ دومی دستء رؤکیں چیزءِ جتا جتائیں وصفانی بُنزائن کنگء گوں آہاں سما بوت کہ مبادلےءِ عملءِ تہا اے توامیں چیز یک وصفےءِ رنگء بنت۔ بزاں چیز گرگ ءُ بہا زورگی اُزرے جوڑ بوت۔		
 ۱جنس دھاتی نگدیں زرءِ ردومء چہ ریاضیءِ علمانی رُشتءِ اعانت بوت ہسابءِ تہا دزگٹّیں انسان چیزءِ ڈنی شکل ءُ سورت، آئیءِ رنگ قدح ءُ مول ءُ مراد ءُ فائداں چہ بے نیاز جوڑ بیت۔ آ تہنا چیزءِ کساسیں تبء گوں کار داریت۔ البت دُراہیں عدد ءُ عندسہ بُنزائن بنت چو کہ ہر ہمک فلسفہ ایں مقولہ ہم بُنزائن بیت رو درکتء (مشرق) بزاں مصر، آشور، بابل ءُ فنیقیہءِ تہا ریاضی ءُ فلکیاتءِ علماں سک باز دیمرئی کتگ ات۔ پرچہ کہ پہ زمینءِ زانگء المی ات کہ اے مردم نیلءِ دریاءِ چست ءُ ایراں بزان انت ءُ ایشانی ہسابء بدار انت ءُ ماہ گرءِ ہم ہساب ءُ کتابء بہ پہمنت۔ بلے کاہن آں اے علم پہ رازے وتی گورا چیر داتگ ات۔ پہ اے علمءِ چیر دِیگء آہاں یک وڑے ہم ساز اِتگ ات چہ اے وڑیء علم ہمے کاہنانی ذات ءِ نادریں پہریز جوڑ بوتنت۔			
یونانءِ دانا ءُ زانتکاراں وتی علمءِ سوائی یے ہمے مشرقء چہ پہمئت ءُ نزآرتگ ات اے عمل ہچ وڑا ہم یک کزا ءُ وئیلی عملے نہ اِنت۔ کہ تھلیز، اناکسمینڈر ءُ اناکسیمنز کہ یونانءِ اولی ءُ بنداتی فلسفی ہیال بنت۔ اے کہ یونیاءِ بوتگنت۔ اے جاہ یونانءِ گُڈی سیمسراں بزاں ایشیائے کوچگءِ تیابانی نزیکء ات۔ بلے وہدے اے علم یونانءِ در ءُ بامء سر بوت۔ گُڑا اے کاہنانی پہریزگءِ سامانء نہ بوت ءُ نہ چو مشرق ئیگء یونانءِ تہا اے ٹکء یک چٹ جتائیں ذاتےءِ بسات حاصل ات نہ یونانءِ تہا اے علم ہُداءِ ودیعت کتگیں سوگاتے ات کہ ایشیءِ صلاحءِ دیمرئیءِ در بند بہ بنت۔ چِہ وڑی علمءِ ردوم ءُ دیمرئیءِ دامن پراہ بٗوہان بوت ءُ علمءِ وزم ءُ وڑ ءُ پیمءِ ہم اصلاح بوت۔ یونانءِ زانتکاراں چونائیا بندات چہ یکتائیں قدرتانی علمی گیشگیواریانی جُہدء بنداتے داتگ ات۔		
نا دلجمیء گوں گشت کنیں کہ اہدی ایں یونانءِ ہر شخصےءِ سسّاء استیں چیزءِ ردیں جیڑہانی وہازء تیار ءُ ساڑی ات۔ بلے پگرءِ شلانی تہا مان دِیگء المی اِنت کہ انسانءِ گورا ایمنیں وہد بہ بیت پہ اے زانگء کہ اے ایمنیں وہد(اوقاتِ فرصت)							
چتو حاصل بوت ءُ چہ ایشیء سیت پہ کئے ات؟ بیائے نوشتءِ بابتء وانیں کہ اے سر زاہرء ’’بیرگیں پگر‘‘ءِ پڑء چہ سک باز جتا ءُ گستا گُمان بیت۔	
نوشتءِ پگرءِ تہا تیز گامیں گیشی ءُ یکجائنی دولتءِ گیشیء چہ پہ راجمانء یک ٹکےءِ واستا اے عمل ممکن بوت کہ آ زمینءِ ٹُکرے باکارجاہےء یا کجام ہم وڑیں بدنی محنتےء چہ وتا بہ رکّینیت، سسّاءِ کار ءُ بدنءِ کار جتا کنگ لوٹنت۔ اہدی ایں زمانگءِ انسانءِ ہیال ات کہ کار کنگ آئیءِ قسمتء اِنت نبشتہ اِنت بزاں آئیءِ محنتء نبشتہ اِنت کہ آ دائما کار بہ کنت ءُ ایدگرانی بہتء پگر ءُ سما نبشتہ اِنت قدرتی عملے کہ پگر ءُ سماءِ کار دائما مالکانی بہتء کپت ساریء یونانی فلسفی دائما امیر ءُ اشرفی کہولءِ مردم بوتگنت انچو کہ ہیراکلیٹس، ایمپیڈکلیس، ڈیمقراٹس افلاطون ءُ ایدگہ بازیں زانتکار۔						
چونائیا فلسفہءِ ردوم ءُ رُشت یک انچیں راجمانےءِ تہا ہم ممکن بوتگ ات، مردمانی سرین پروشیں محنت ایدگراں پہ پگر کنگء ایمنیں وہد بکشاتگ ات۔ آؤکیں زمانگء داں کرنانی ہسابء علمءِ فلسفہ ءُ اِزم گچین کتگیں چندیں مردمانی نادریں پہریزگ بوتگ ات۔					
فلسفہ یک انچیں ٹکی راجمان یےءِ تہا ودی بوتگ ات کہ اودا بزگ ءُ نابکارءِ میان جنگ و چہ بُنء بنا بوتگ ات بلکیں اے ٹکانی بازیں تلانی (پرت) تہا ہم جدلءِ آس ہم جمبور بوتگ ، انچو کہ بیپاری ءُ زمین داریءِ میانءِ جنگ۔	
اے جنگءِ ہٗونیں نقش یونانءِ راجمانی زندگیءِ ہر کونڈ ءُ شمےءِ سرا نشان بوت انت ءُ ہمے جنگء فلسفہءِ ردوم ءِ سرا ہم سان چگل دات۔		
٭٭







سقراط پرچہ مرگءِ ڈگارء دِیگ بوت

بیپارءِ دیمرئیءِ ردومءِ سوبء بیپاری امیریءِ نامء گوں وش وہد بٗوہان بوت انت جدّی زمینداری اشرافیہ جوڑ بوت انت ءُ بیپاریانی باج بریءِ آسرا بادشاہانی ہاکمیء ساہ دات ءُ یونانءِ شہری استاناں جمہوری سرکار برجا بٗوہان بوتنت۔	
جمہوری دورءِ سرکاراں ہم غلام آں ہچ حق نہ دات اے جمہوریت چونائیا غلام داریں مردمانی بستگین ات، چہ اے وڑیء اے نظامءِ تہا سیاسی جدلے گوں رپتارء آڑاؤر بوت۔ بلے جمہوری سرکارءِ وہدء شہریاں لہتے حق است ءُ چہ اے حق ءُ سیءِ حاصلء شہری باوست دارگءِ بودء گوں شان بوتنت۔ باوستءِ ہیلء چہ ایشاں وتی لیکہ ءُ شکءِ باپار شانیءِ موہ رست۔ اے باوستیں کارانی پدا پگرءِ رہبندانی رندگیریء سما یے بیدار بوت۔ راستبند ءُ خطابتءِ بابتء ایشاں وتی سیاسی دژمن علمءِ کرامت ء گوں پروش داتگنت۔			
بقولء مارکس [’ دلیر ءُ آزاتیں سسّا فلسفہ ایں جست پُرس ءُ پٹ ءُ پولءِ اولی ہژدری المان اِنت‘‘ (۹)جمہوریتءِ برجمیءِ سوبء یونان ءِ سیاسی زندءِ نادریں وصف فلسفہءِ جوانیں رُشت ءُ ردومءِ اولی شرطاں چہ یک شرطےءِ پیلوی بوت ہر کسانیں شہری استانےءِ وتی لہتے راہ ءُ رہبند بوتگنت۔ اے رہبند دیووند ، ربیتءُ دودانی پلہ مرزی ایں وڑےء بندگ بوتگنت گشت کنئے کہ دیووند ، ربیت ءُ دودانی کارمرزیء چہ اے رہبند ربیتءِ سفرء توثیق کنگ بوتگنت۔ بلے فلسفیاں اے جیڑہاں گوں الکاپیں دلگوشی بستگ ات کہ اے رہبندانی بُنپد چی اِنت یا اے انساپءِ لوٹءِ مہرانی آسر اِنت؟ یا اے رہبند پہ ہُداءِ نودیء ساٹگ بوتگنت کہ ہُدا بے بلا ناراز مہ بیت؟ چونائیا اے رہبند شریں عملاں گوں دپ ور انت ءُ گوں ایشاں ہمسنگ انت؟ بلے انسان چی اِنت؟ ءُ ایدگہ بازیں سوال۔ فلسفیاں پہ انچیں رہبنداں آوازے اوگام کتگ کہ اے شریں عملء ِردء انسانءِ گواچنیں قدراں گوں ہمسنگبہ بنت۔ سقراطءِ ہیال اِنت کہ انسان تہنا شہری استان ءِ باسکے بلکیں آ تیوگیں انسانی برادریءِ ہم باسکے۔ آ تہنا اسپارٹاءِ شہری یے نہ اِنت بلکیں جہانءِ شہری ا،نت۔ آئیءِ ہیال ات کہ انسانءِ سسّا چہ ربیتءِ پہمء ءُ ہُداءِ تُرسء چہ گامے دیما تر اِنت۔ ابرمءِ وڑا راجمانی ہم ردیں رہبندانی ردء اِنت ءُ مردین آدم ءُ زالبول ہما وہدء انسانیءِ شرپء دارنت وہدے نہ تہنا تیوگیں شہری استانءِ رہبند ءُ عملاں بزان انت بلکیں پہ آہاں المی اِنت کہ آ تیوگیں دنیاء گوں وتی رہوتءِ جہانی رہبنداں گوں گیشگیواریء بہ کننت۔		
چونائی سقراطء وتی سیاسی لیکہ عقل ءُ حجتانی بُنپدء بستگ اِتنت ءُ پہ ایشانی بندگ ءُ ہُداءِ رضاءِ المانءِ لیکہ چٹ سستگ ات پمیشکا غلام داراں ایشیءِ فلسفہ دنتاناں کت ءُ نگدءِ کٗوہیں وبالے بست ءُ آ زہرءِ نوشگء لاچار کت۔ اے گزشتءِ دوریں اہدء پہ انسانء اے گپ پدر کت کہ عقلی ءُ نگدی پگر چونائیا پہ سرکار ء یک سلاہے کہ ایشانی ہاکمیءِ مرگءِ چیدگ اِنت۔			
ءِ مرگءِ روچ دنیاءِ بابتء یک نوکیں سسّائی دروشمے ءِ سالروچ ئیگء مناکؔ بوت۔ اے پگری شل (روش) ءُ سیلءِ بُنپدء علم مہکم ات ءُ بحتءِ سرا بستگیں ستک ءُ ہُداءِ بیءِ تُرسء چہ آزات ات، فلسفہءِ سرا وہدے اولی نگاہے رژنا بیت چہ ایشیء سما بیت کہ فلسفہءِ دامنء سیاسی واقعاتاں ءُ سیاسی چست ءُ ایراں ہچ وڑا جاہ نیست۔ بلے اگاں وانشتءِ بنداتی شلء بچارئے (کہ ماں بُرزءِ سطراں ونت) سما بیت کہ فلسفہءِ بندات چہ ٹک ناچاکیء سربار اِنت۔ راجمانی تضاد ءُ ناچاکیءِ سوبء دنیاءِ بابتء یک رژنے ودی بوتگ ات۔ البت اے رژنءِ تہار کنگء بازیں سرسر جنگ بوت بلے اے رژنءِ سفر چو توپاں رپتارےء گوں گہگیریءِ باہنداں دِرانء شت ۔ رو درکتءِ تہا فلسفہءِ رژنءِ تابانیءِ جاوریں آسراتی کم اتنت بلے رودرکتءِ رولہہءِ رژنء تیوگیں رودرکتءِ دمگ زرد کت انت پرچہ کہ اے رژنءِ ردوم ءُ اودا جوان بٗوہگءِ جاوریں آسراتی رست۔	
بیائے کہ انگتا ما ہرچی گشتگ۔ آہاں شومیں (اقتصار) وڑےء سیل کنیں پہ فلسفہءِ اولی شرطءِ پٹ ءُ پول ءُ جست ءُ پرسء مارا ا۔ہدی ایں راجمانانی معاشی ءُ سیاسی نظام ایں زندگ اولی بستار بکشگی اِنت۔ فلسفیانہ جیڑہ اول سرا دیووندی ایں کسّہانی تہا چہ سر رِتک انت ءُ زاہر بوتنت بلے زِتاں اے جیڑہاں دیووندی کسّہانی بستگیں سانکل سست انت ءُ چہ اے کسّہانی حد ءُ سیمسراں چہ ڈن در اتک انت جتا جتائیں کار ءُ عملانی سوبء جوہان بوتگیں علمءِ مُچی ءُ اہدی ایں یونانءِ فلسفیانی سرا اے گپ درانگاز اِت کہ بیدءِ سحر ءُ دم ابرمء چہ پرے وڑیں ہستیانی نیمگا پگرءِ گام کشّگ بوت کنت ءُ ابرمی قدرتانی گیشگیواری ہم سوبین بوت کنت۔	
دریاءِ مستی، ہور ءُ ترونگلانی سوبء ابرمنت۔ ہمے وڑا انسانءِ زمین ءُ تیوگیں جہانءِ ودی بٗوہگءِ ہم سوب ابرمی بوت کنت۔زمینءِ ودی بٗوہگءِ دیووندی کسّہانی گیشگیواریء چہ پگر گیشتر لذاتئن ءُ لطیف بٗوہان ات ءُ ہمے وڑا فلسفہءِ بنداتی ڈیلہ ہم شگل بندان اتنت۔				
یک دستےء رہگیری ایں علمءِ مُچیء چہ ہم فلسفہ ایں پگرءِ بُن ردومء کمکے بکشات اے دستء فلسفہء دنیاءِ بابتء علمءِ شنگ شانگیں ٹُکر نز آؤرت انت ءُ علم مہکمیں لیکہی بُنپدے بکشات۔					
علمءِ بُنجاہ:
اہدی ایں فلسفیاں چشیں بازیں سوال ءُ جیڑہاں گوں سر جتگ ات کہ اے جیڑہانی وانگ ءُ زانگء مروچیگیں اہدءِ تہا لشکرے ساڑی یے۔ اہدی ایں زمانگءِ فلسفی ہر جیڑہء گوں سر ءُ چیر بوتگ۔ آئیء جہانءِ بنداتءِ زانگءِ جُہد کتگ۔							
آئیء جیڑتگ کہ جہانءِ گواچن علمءِ دامنء زانگ بیت یا نہ بیت۔ آئی ء سنجءِ زاہریءِ سرا ہم جیڑتگ کہ اے پرچہ درا بیت۔ ماہء ماہ گر چیا گریت ءُ گرند چیا بہ جنت؟ ءُ ایدگہ بازیں سوال۔					
فیثا غورثءِ ہمگام ءُ ریاضیءِ علمءِ سر کماش ہپت داناہانی تہءِ یک دانایے ءُ اولی یونانی فلسفی تھلینز فلکیاتءِ زانتکارے ات ءُ آئیء ماہ گرءِ ہم پیش گُشی کنگء بلد بوتگ۔ آ بیپاریء شریء سرپد ات ءُ سیاستءِ پڑء ہم کوہنیں شیوارے ات ربیتءِ ردء تھیلیزء سال 365روچ ءُ ماہ 30 روچءِ ہسابء گوں بستگ۔ یک دگہ یونانی فلسفیءِ اسپیڈوکلیس ات۔ اے یک وہدء شائر، طبیب، خطیب، سائنسدان ءُ سیاستدانے ات۔ ایشیء وتی فلسفہ ایں لیکہ نبشتانکےءِ تہا نہ بست انت بلکیں یک لچّہے ابرم بست ءُ ہمے لچّہءِ تہا وتی فلسفہ ایں لیکہ درانگاز اِتنت۔ ایشیءِ سلسلیءِ تہا خطابتءِ اِزمءِ مکتبے جوڑ کتگ ات۔ بازیں سازینے ایشیءِ نامء گوں بندوک اِنت یک کسّہےءِ ردء آئیء سسلیءِ تیابء آبادی کسّہ گرکنتومءِ آب ءُ ہوا مٹ کتگ۔ اسپیڈوکلیسءِ فلسفہ ایں لیکہ اِش اِنت کہ جہان چار ایجابیں الماناں گوں جوڑ بوتگ۔ اے ایجابیں المانانی تہا مہر ءُ زہر یکی ءُ جتائیءِ دو وڑیں زور حرکت ودی کنت بلے اے فلسفہ ایں لیکہء ابید آئیء بازیں نادریں بُنگپانی سرا ہم مفروضہ ءُ لیکہ بستگ۔ انچو کہ آئیءِ ہیال ات کہ ماہ گواتءِ منجمد بٗوہگء چہ اڑ بوتگ ءُ رژنائیءِ نا دریں سفرءِ گُمان ہم ہمیشیءِ بستگین اِنت۔ ایشیءِ اے گُمان بنداتی بُنپدء آ مروچی ہم یک زانتکارے گشگ بیت آئیء حیاتیں چیزانی بابت ء ہم جوانیں مفروضہ پیش کتگ ءُ راجدپترءِ تہا اولی رندا پہ حیاتءِ بُن ردومء ابرمءِ گچینءِ جیڑہ دیما آؤرتگ ات۔ آئیءِ انسانءِ بدنءِ جوڑشتءِ سرا ہم گپ جتگ۔ آئیء انسانءِ چم ءُ ایشیءِ جوڑشتءِ بابتء نادریں وڑےء ہم بندیں (مربوط) لیکہ پیش کتگ ات۔					
ارسطوءِ شخصیت جتائیں چیزے ات۔ آئیءِ نبشتہانی تہا تیوگیں ہمتریں علم ءُ فلسفہانی دروشمے جلکش بیت۔ ارسطوءِ فلسفہ ایں کتاباں داں کرنانی ہسابء رو برکت ءُ رو دراتکءِ فلسفہءِ بُن ردومءِ سرا الکاپیں سانے بستگ ات۔ آئیء ہیربندئن (نیکومیکئین ایتھکس)ءِ راجمانی ءُ سیاسی جیڑہ (پولیٹکس) اِزم ءُ خطابتءِ لیکہ (پولیٹکس ءُ ریورک) ءِ سرا بازیں چیزے نبشتگ۔ آئیء درشونیں راستبندءِ سرجمیں وزمے ٹہینتگء اے پگرءِ شگلءِ بابتء باوستے بنا کنت۔ ابرمی علمانی سرا ایشیء بازیں کتاب اے علمانی دیمرئیءِ واستہ الکاپیں ارزشتےءِ واہند اِنت۔ ایشیء آزمانءِ بازیں چیزانی بابتء بازیں چیزے نویستگ۔	
راست اِنت کہ اہدی ایں فلسفیانی ہمینچو ہیال ءُ لیکہ پیش کتگ کہ آ کجام ہم ماناء دائما راست بوتگنت دنیاءِ عکسءِ بندگءِ وہدء آہاں گواچنیں سوب ء یلہ داتگ ءُ ہیال ءُ اجبیں سوبانی پلہ (سہارا) زرتگ ءُ ایشاں دائما پہ دلیل دئیگء شبین بندیءِ سرا بیسہے بستگ۔ انچو کہ دیمتھراطیسء گوات ءِ تہا گُبارءِ ذراہانی (ذرات) شنگیں حرکتءِ توامیں استیں چیزانی جوڑشتءِ بابتء وتی ذراءِ لیکہء بُنپدے بکشاتگ ءُ چہ اے وڑیء آئی ء اے پہمتگ کہ اے شبین بندی پہ آئیءِ ذراءِ بابتء بستگیں لیکہ مناک کنگء الکاپ اِنت۔ دیتھراطیسءِ رندگیر پیرولوکرطوس کاروسء وتی فلسفہ ایں لچّہ ’’چیزءِ تب‘‘ ءِ تہا ذراءِ لیکہءِ گیشگیواری اے وڑاکت۔
چمّانی دیما دائم اے عکس ترّیت کہ				
وہد اے روچءِ رژنائی وتی برانزاں؟				
سیاہیء گڈیت ءُ ہر گورا رژنا کنانء				
مئے لوگء ہم ترپنیت					
اے نیام پراہگءِ تہا گوندیں ذراءِ حرکت زاہرء سما بیت		
ترپوکیں برانزانی تہا						
ہر یکے دومیءِ رند ءُ پدان اِنت					
................................					
چہ ایشیء اے درانگاز بیت کہ چون				
دُراہیں بنداتی اجزا						
بے حدئن ایں پراہگءِ تہا					
یکشلیں حرکتےءِ تہا ودگ انت(۱۰)
انگریز سیاستدان ءُ راجدوست جان ڈی برنالء وتی کتاب ’’سائنس،راجدپترءِ آدینکء‘‘ ءِ تہا نویستگ کہ بد بہتیء چہ یونانیاں اے گُمان کتگ ات کہ آہاں دُراہیں جیڑہانی بیرگیں رہبند ءُ انچیں توجیل بستگ کہ ایشانی سرا لبزے چد ءُ دیم نہ بیت۔ اے پگرءِ رِدء مرچیگء چہ سد سال ساری ہما ہمسریں سائنسء بُنپدرُست آئیءِ نادریں بنداتی کار ہمیش ات کہ آ اے توجیلانی نزوریاں آشکار بہ کنت۔ آ چد ءُ دیم نویسیت ’’ اگاں یونانی علماں اے جیڑہانی بابتء مہ جیڑ اتنت گُڑا پہ دل ستک اے گشت نہ کنیں کہ آ اے جیڑہ مئے دیما پہ توجیلء پیش بوتگ اتنت یا نا؟‘‘(۱۱)						
مارکسی پگرءِ سرکماش فریڈرک اینگلزء ہم بازیں وہداں ساری ہمے وڑیں گپے جتگ ات کہ ’’یونانی یکتائی چیزانی سرشونیء چہ ابرمی قدرتانی (قدرتی مظاہرہ) میانءِ استیں جہانی سیادیانی استی مناک نہ کن انت ‘‘ آہاں اے سرائیں عمل (بے ربطگی) گشتگ‘‘۔(۱۲)اہدی ایں زمانگءِ فلسفہءِ اے دروشم یک انچیں سورتے کہ یکیں وہدء آہانی پگرءِ شری ءُ تاوان ہر دوئیناں زاہر کنت۔		
چونائیا انسانیتءِ رُشت ردوم ءُ دیمروئیءِ بنداتی سفرءِ تہا فلسفہ پمیشکا یک علمے ہیال کنگ نہ بوتگ کہ نہ اہدی ایں فلسفیاں گواچنءِ جُہلانکی وانگءِ نوکیں ود ءُ ودیعتے نہ بوتگ یا کہ آہاں لہتے انچیں رازے سما کتگ آشکاراِتگ کہ چہ ایشاں آؤکیں پدریچ غافل بوتنت۔بلکیں ایشیءِ سوب ایش انت کہ آ وہدء رہگیریں علمےءِ بُنپد نزور اتنت ءُ چو ردومءِ درورءِ ہساب آ وہدء علمءِ تہنا کونپل زاہرء ردوم گران اتنت۔ میزان میزان انسانی علمءِ تہا گیشی اتک۔ اختصادی علمءِ چمگ سررِتک انتاول سرا ابرمی علماں بزاں ریاضی، فزکس، فلکیات، کیمیا، ارضیاتءُ حیاتء دیمروئی کت ءُ پدا راجمانی ءُ شخصءِ بابتء علماں دیمروئیءِ سفر آبسرےء رسنت۔							
نوزدہمی کرنء نامداریں فلسفی جارج فریڈرک ولہیلم ہیگلء وتی ’’ابرمءِ فلسفہ‘‘ ءِ ہکم کنگءِ جہد کت۔ آئیءِ ہیال ات کہ فلسفی انت کہ جہانءِ مانگیشّتگیں بندیکءِ سرا در گیتک کنت۔ آئی وتی اے لیکہ انچیں وہدے ساچیت کہ آ وہدء ارضیات اورگینک کیمسٹری ءُ بوٹنیءِ وڑیں علما الکاپیں وڑےء دیمروئیءِ سفر گام بُراتگ ات۔چہ اے وڑیء آ وہدءِ سائنس داناں ہیگلءِ فلسفہ دنتاناں کت ءُ ترندیں نگدانی اشماتاں گون مان بست وہدے آئیء اے لیکہ پیش کتگ ات کہ رژناہی منشور مثلتیء چہ گوزیت گُڑا آ طیفءِ شکلے ات یاداشت نہ کنت۔ آئیء ہمگانی (پالوپر) سائنسی ڈیلہانی ردء کیمیائی اجزاہانی است بٗوہگء چہ انکار کتگ ہیگلء سائنسءِ بیرگیں حاصلانی کور کنگءِ ہمینچو جہد کتگ ات ایشانی آسرا بے سوبمندی یے آمد بوت۔						
بلے مرچاں لہتے سائنسدان چٹ دگہ انتہایےء سر بوتگنت۔ آ گشیت کہ فلسفہء گوں سائنسء ہچ دست ءُ کار نیست۔ آ مردمانی ہیال اِنت کہ چونائیا گزشتء فلسفیاں لہتے سائنسی دریافتانی پیش گشی کتگ ات انچو کہ ذراءِ لیکہ زمین ژپءِ رہبند برقءِ لیکہ ءُ ایدگہ بازینے۔ مروچاں فلسفی پمیشکا ’’بے روزگار ‘‘ انت کہ قطعیہ ایں علماں فلسفہ ایں پگرءِ جاگہہ گپتگ۔ دنیاءِ علمءِ بابتء اے چشمینءِ پلہ مرز’’ ایجائن پسند‘‘ گشگ بنت۔						
دُور بچارئے سما بیت اے راست گشنت اے گپ تچک اِنت کہ فلسفی ریاضیاتی فارمولہاں کارمرز نہ کننت نے اے آزمود کننت ءُ نے مادنیں ٹھوس چیزے ساچ انت۔ البت اے سوال و جبینء جہہ جنت کہ پہ اے مردماں پگر کنگء چی پشت کپتگ؟ ’’انسانیتءِ خوروسالی‘‘ ءُ وتی بُن ردومءِ بنداتی روچانی وڑا فلسفہء تہنا اے کار پشت کپتگ کہ آ انسانءِ زندءِ تہار آئیء کمکار بہ بیت۔ ایشیءِ سائنسء گوں نوکیں تحصیلاتانی اتباع کنگء ابید دگہ ہچ وڑیں سیادی نیست۔	
ایجائن پسندانی گورا فلسفہءِ کار سائنسی علمانی ہمگانی کنگ ءُ پیچینی علمی ڈیلہانی ارزان پہم کنگ انت کہ پہمگء آسان بہ بنت۔			
بلے چہ دگہ یک جتائیں چشمینے ہم گواچنیں دنیاءِ علم ءُ سمارتءِ جیڑہ بازیں ٹھوس علمانی بہرء کپتگ چہ اے وڑیء پہ فلسفہء یک پڑے پشت کپیت۔ ہیالانی پڑ، وابانی ہانءِ پڑ، یا دیووندی کسّہانی پڑ، فلسفی یک انچیں بے عمل ہیالانی جہان گاریں شخصے بیت کہ وتی ہیالانی ہاٹیگء گوں گواچنیں دنیاءِ پروشانء یک آدرشی جہانےءِ ساچشتء دزگٹ بیت۔ انچو کہ فخٹےءِ ہیال ات کہ اے وڑیں ہیالی کرداں ابید راجمانءِ وجود ممکن نہ اِنت۔ آ نویسیت کہ ’’ انسانء تہنا پہ زانگء اکتفا پرچہ بہ کنت؟ انسان پہ وتا دروہاپے پرچہ مہ چاریت؟ انسانء چونائیا راستیءِ واہشے ہم نہ بستگ پرچہ کہ انسان دائما ستکانی درء شوہاز سر جنان بوتگ۔ (۱۳) مارکسی چشمینءِ پلہ مرز فلسفہءِ گیشگیواریءِ اے نکتہء رد کننت مروچاں فزکس، کیمیا، ریاضی، ءُ بائیولوجیءِ گورا انسانیتء چہ جنجالاں رکینگءِ ہچ وڑیں توجیل نیست۔ پمیشکا بیائے اے چاریں کہ فلسفہءِ پگرءِ بُنگپ چی اِنت؟						
٭٭












ہما علم کہ دائم جوان اِنت

باز وہداں اے گپ ہم گوشاں کپنت کہ فلسفہ ءُ سائنسءِ وڑیں بستارےءِ حاصلء پمیشکا بے سوبین اِنت کہ فلسفہءِ بُن اصلء چہ ہمے کوہنیں سولانی گیشّنگء مانگیشّتگ۔						
البت سائنس یک جیڑہے توجیل کنگء پد ایشانی گیشّگیواریء کنت۔	
 بلے گواچن ایش نہ اِنت کہ فلسفہءِ جیڑہ پمیشکا اصلی ہیال کنگ نہ بنت کہ آ اے سرپد بنت کہ فلسفِ جیڑہانی توجیل نا ممکن اِنت۔ بلے اے سوال ایشیءِ اصلیءِ سوب بنت کہ ہر دورءِ انسان ہمے سوالاں نادریں وڑتء پُرسیت۔ چو کہ راجمان ءُ زندگیءِ جاورانی تہا بدلی کیت۔ علمءِ جوہان بیت۔ انسان وتی زند ءُ ابرمءِ دزگپتیء سرپد بیت چہ اے وڑیء آئیءِ چپ ءُ چاگردءِ سیادیانی تہا ہم بدلی یے جاہ کنت۔						
فلسفیاں دائم اے گپءِ یا عملءِ سرا ہیال گور کتگ کہ دنیاءِ اے بدلی ءُ جدلیءِ سوب چی اِنت ءُ زاہرن ءُ واقعانی اے مُچی ءُ تنوع پرچہ امبار اِنت؟ اہدی ایں انڈینانی ہیال ات کہ انسانءِ چپ ءُ چاگردء زاہریں ہر چیز چونائیا ہُداءِ چار پُسگانی وت وتاءِ جنگءِ آسر انت ایرانیانی ہیال ات کہ جہان ارمان (ساچشتءِ دیووند) ءُ ہرمر (تباہیءِ دیووند)ءِ جنگءِ آسر اِنت اے جدل دائما سر کشّان بیت۔ ایشانی وت ماں وتی صلاح ءُ شورء پد اے گپ پکہ کتگ کہ اے جہان ءِ سرا رژنائی ءُ تہاری ہردوئینانی ہاکمی برجا بیت۔ گشت کنئے کہ اہدی انسانءِ نزّء جہان انچیں انسانء چہ پرے ایں استیانی وت ما وتی رائن ءُ ریگیریءِ شاخسانہ اِنت کہ اے وت انسانء گوں شبین اِنت۔			
لہتے وہداں پد وہدے انسان وتا چہ ابرمء جتا کنگء سرپد بوت ءُ ردیں ڈیلہانی کمکء پگر بندگءِ بودء گوں شیوار بوت گُڑا آئیء جہانءِ بدلی ءُ سدلیانی سوب ابرمءِ تہا شوہاز اِت ءُ پرے ایں استیانی دامنء چہ پگر آزات کت۔	
چہ ایشیء مارا اے سما رست کہ ردیں ڈیلہانی بُنپدء پگر کنوکانی فلسفہءِ جیڑہ ہم نوکیں وڑےء گوں ٹپاس اتنت۔					
بازیں ٹھوس علمانی دیمروئی ءُ ردومءِ ہمراہیء ڈیلہ ہم بدل بٗوہان بنت۔ چونائیا دراجیں مدتےء فلسفی ءُ دین سرپدیں مردمانی ہیال ات کہ ہُداءِ یک ساچشتی واہشےءِ آسرا انسانءِ زمینءِ سرا ظہور بوتگ۔ چہ اے وڑیء انسانی ہُداءِ آریپ ءُ شرپیں ساچش اِنت پرچہ کہ انسانءِ بنجاہ دنیا۔ اے جہانءِ بنجاہ انت البت پولینیڈءِ فلکیات دان نکلادلٹس کوپرنیکسءِ دریافتء پد اے گپ پدر بوت کہ زمین ہم ہر روچءِ نظامءِ یک سیارہ یےءِ بستارء داریت ءُ چد ءُ دیم ہچ۔ رندا اے گپ ہم دیما اتک کہ روچءِ نظام ہم سیارہانی مُچیءِ تہا یک ٹُکرےءِ بستارء داریت۔ اے مُچیءِ نام کلکشان اِنت۔ اے دریافتاں انسانءِ آریپیں بستارء ہوار اے گپءِ سرا ہم سوالانی لڑے بست کہ ’’اے چیز ہُداء دستء وت جوڑ کتگ اتنت‘‘؟۔						
لہتے فلسفہ ایں جیڑہ پمیشکا جہہ جننت کہ راجمانیء دیمرئیءِ یک نادریں سفرے گوزینت انچو کہ دیمرئی پسندیں راجمانی ردومءِ ڈیلہ یک انچیں چشمینءِ تہا سرپتگ ات وہدے بورژوسیادیانی ٹہشت ءُ دیمروئی بوتگ اے وہدء چہ ساری دیمروئی بوتگ ءُ نوشتءِ یکشلہ گیشی معشیتءِ ہاکمءِ وصف جوڑ بوتگ۔ اے وہدء چہ ساری دیمروئی ءُ بدلیءِ نیمگءِ درستاں چہ ہاکمیں لیکہ ہمیش ات کہ دیمروئی چو دلءِ تاب داری ءُ یک حدےءِ تہا تاب گران بیت چونائیا ہمسریں بورژوا راجمانانی تہا دیمروئیءِ ڈیلہءِ انیءِ تہا ہاکمی اتکگ ءُ ایشیءِ جاہ پدا دیمروئیءِ دائمی گردشءِ لیکہء زرتگہ اے وڑیء پہ اے علمء شاہدی رسیت کہ مروچیگیں بورژوائی راجمانی دیمروئیءِ راہء چہ سربتگ ءُ بیگواہ انت ءُ ایشیءِ فلسفہ ایں ڈیلہانی تہا ہم اے بیگواہیءِ عکسے عکسے زاہر بیت۔ فریڈرک نیٹشے، اسوالڈ اسپنگلر، آرنلڈ ٹوائن بی ءُ پیئرم سورکنءِ وڑیں بورژوا زانتکارانی پگرءِ تہا راجمانی ءِ بُن ردومءِ بابتء یاسیت آمیز ڈیلہانی گوں دپ ور انت۔				
چونائیا مارا سما است کہ راجمانیءِ ہر ہمک نیمگ بزاں معشیت، سیاست، علم، ءُ ربیدگءِ دیمروئیءِ سطحءِ سیاق ءُباقءِ تہا چہ فلسفہ ایں جہڑہ جہہ جننت ءُ جیڑہ ہمے چشمینءِ ردء توجیل ہم کنگ بنت۔ فلسفہ وتی دورءِ چوڑ بیت ءُ وتی وہدءِ سما بیت۔ انسانیت وتی دیمروئیءِ لہتے نادریں مرحلہ بنت شیءِ ہم وتی لہتے تحصیل ءُ ساچشت بنت فلسفہ ایشانی لب لباب ءُ عطر عسطیر بیت۔				
سائنسدانے با دانائیں شخصے:
زاناں ما فلسفی ہما وہدء بوت کن ایں کہ زند ءُ مرگ، لذت ءُ زندءِ راہءِ گچینءِ وڑیں زندءِ جیڑہانی سرا ہیال گور بہ کن ایں؟ چونائیا اے گپ راست اِنت ما ہمے وڑیں مردمء دانا گشنت ءُ اے وتی ردیاں چہ عبرت بہ زوریت ءُ ایدگہ مردماں (کہ ایشاں اے سوج درکار ا۔نت) وتی گران بہائیں شور ءُ سوجاں بدینت۔ چونائیا گیشتر انسان پیسری ہمے وڑیں دانائیء چہ کابل بیت بلے فلسفہ و علمء گوں مہرءِ نام اِنت گُڑا ات درگتء اگاں کسے ہ گشیت کہ ہر ہما شخص کہ لغزشاں چہ دامنء بہ پہریزیت آ فلسفی اِنت؟ زاہرء چو ساز بیت۔ بلے گواچن ءُ انسانیت ءِ نادریں جیڑہانی توجیلء سر ءُ چیریں فلسفی ءُ یک عام پہم داریں انسانےءِ میانء لیکہ چیز یک وڑ بنت۔ باز ہمسریں فلسفی ءُ بورژوا فلسفی فلسفہءِ جندءِ بُنپدی وصفاں کور کننت ءُ ایشیء یک اقتصاصی علمےءِ جوڑ کنگءِ رندا انت آ اولی ہیربندئنءِ رہبندانی عملینء گوں۔ آہانی ہیال اِنت کہ ایدگہ علمانی وڑا فلسفہ ہم علمانی یک شاہے جوڑ بہ بیت ءُ گواچنءِ یک نادریں نیمگے پہ باوستء بداریت ءُ چد ءُ دیم ہچ آہانی ہیال ا،نت یک جہانی علم ءُ ہُشکیں سائنسی ءُ ابرمی علمانی میانء ناچاکی یے است۔ اے یکیں جاہء ءُ یکیں وہدء ساڑی بوت نہ کننت۔ ہمسریں فلسفی برٹرمینڈرسل گشیت کہ ’’ ہمگیر علمئن نامی چیزےءِ وجود است؟ یا اے ہمہ گیر (ہمہ گیر) ایں علمئن (علمیت)ہر گواچنءِ حماقتءِ بُرز مقامین نام اِنت‘‘۔(۱۴
چونائیا دنیاوی چست ءُ ایر ءُ فلسفہ ایں علمءِ میانء چتوریں ہمرنگی یے است ءُ ایشانی میانءِ دوریءِ حد چینچو پراہ اِنت؟ اہدی ایں فسلفی دانائی یا جیڑہ پہمیءِ بُنپدی وصفاں سرپد بوتگ۔ انچو کہ ابنِ سینا نویسیت‘‘ مئے ردء دانائیءِ دو تہرن انت۔اولی کاملیں علم ءُ دومی کاملیں عمل‘‘(۱۵) چونائیا دانائیءِ یک جتائیں وصفے ایش اِنت کہ اے علم ءُ عملءِ اکائی اِنت۔ بزاں اے انچیں عملانی سرا میلانک اِنت کہ اے عمل زندءِ سفرء پہ انسانء سک باز کارآمد بنت ءُ کمکار ہم۔ اے علم زنء چہ سستگ ءُ بُنزائنی عملے نہ اِنت۔				
انچو کہ آہدی ایں سند ءُ فلسفہء پہ زندءِ گوازینگء باز راہ رژنا کتگ ات ءُ ایشانی عملءِ ہم سوج ایش داتگ۔ نوکیں ہندو فلسفی ہم ہمے چشمینء گوں نویسنت کہ ’’فلسفہ ایں علمءِ مول ءُ مراد سسائی جست ءُ پرسء چہ یکیم بٗوہگء ابید ہم پہ زندگی انچیں راہے رژنا کنگ انت کہ آ دُور بینی /گشی ءُ پیش گشیء ہوار گواچنءِ جُہلانکیں وانشتءِ سرا مہکم بہ بیت۔‘‘(۱۶)			
چہ اے وڑیء دانائی ءُ ہمگیر علمئن گواچن ءُ عملی فلسفہءِ نام اِنت اے فلسفہ دائما انسانءِ مول ءُ مراد، آئیءِ درکاریں چیز ءُ نشانء گوں ہمبند بنت۔ زاہرء اے نکتہءِ سرا کسیء ایرادے نہ بیت۔ بلے لہتے مردمانی ہیال اِنت۔ علم تہنا پہ لہتے ہاسیں جیڑہانی تبءِ جوجیلء ہژدری اِنت۔ ایشانی نزّء دانائی چونائیا راستیءِ تحصیلءِ نام اِنت۔ اے نکتہءِ پلہ مرز جے ڈبلیوگویتے اِنت ایدگہ مردمانی نزّء انسانی علمءِ وتی لہتے ذاتی بہتءُ باندات بزاں آ وت وتی زندءِ تہا کمکار ءُ کارآمد نہ بنت۔ ایشیءِ آ دستء اگاں بچارئے گُڑا سما بیت کہ شکیں علم نااُمیتی ءُ رنج گمءِ وسیلہ جوڑبیت۔ صحیفہ واعظءِ ردء ’’ ہماگیشتر وانیت ءُ علم زوریت آ ہمینچو وتی گمانی پہرء گران کنت‘‘۔ (۱۷)					
نوکیں بورژوا فلسفہءِ یک نادریں میلے راست مندین(نتائجیت) اِنت ایشانی ردء ارزشت ہمے گپء است کہ انسانء سسائی ءُ جذباتی ایمن ءُ ساکمی بہ رسیت۔ اے ہیالءِ ردء اگاں کسے پہم دار ءُ سرپد ایں انسانے گُڑا شک، پگر ءُ راستیءِ جست پُرس ءُ ایدگہ چیزانی دامء نہ روت ءُ وہدء زوال نہ کنت۔ مئے سساءِ سرا چتوریں وہم ءُ بیگواہیاں بِلیں وتی دل بستگ مارا ایشانی سُرینگء چہ ہچ حاصل نہ بیت پرچہ کہ ستکانی راست ءُ رد بٗوہگءِ گپ بے ارزشت اِنت۔ بلے ایشانی راستیءِ بھیسہ یک ارزشت داریں میلے۔				
اے وڑیں ’’دانائیں شخصءِ ہیال اُشتر مُرگءِ یاتء گُشے پِرّینیت کہ آ وہدے جنجالانی ردء کپیت گُڑا وتی سرا ریکءِ تہا چیر دنت۔ اگاں جیڑہانی ہچ ارزشت مہ بیت۔ گُڑا پدا انسانیتءِ جیڑہ پیش بہ بیت یا مہ بیت بلے انسانیت ایمنیں بقاءِ رہبندانی دیمپانیء زندگ بیت کہ جوہری جنگءِ تباہانی نشانء کپیت گُڑا پدا اے دنیاءِ تہا علم ءُ زانشءِ لوٹوک یا علمدار ہما بیت کہ تیوگیں دنیاءِ تہا ایمنیءِ درکارء دردے ماریت ءُ اے بہ پہمیت کہ پہ ایمینیں بقاء جُہدءِ سوب مندیء آئی وتی گہبود، لذت ءُ بہت اندیم اِنت۔ ایشیءِ تہا پہ انسانیتءِ دیمروئیء پلہ مرز بہر زورگء انت۔						
ہم بیرگیں یقینیء گوں گشت کن ایں کہ گواچن دنیا ءُ اے دنیاءِ تہا اندیمیں تضادانی علم ءُ نہ شناس ءُ سرائیں ’’علمئن‘‘ءِ بُنپدء انسانیتءِ سوزیں عملاں گُزر رستگ۔ ہمسریں گواچناں راجمانیءِ دیمروئی ءُ بُن ردوم ء دیمروئیِ پلہ مرزیں میلانء متصادمیں علمئن چہ وت کشتگ ءُ چگل داتگ۔			
ما ساریء اے گپ نشان کتگ ات کہ فلسفہ جہانءِ چپ ءُ چاگردء چہ انسانی رائن ءُ سیادیانی رژنائیء انسانیتءِ در پیش ایں جیڑہانی توجیلء بہ کن۔ بلے فلسفہ انچائیں دنیاءِ جیڑہ پہمیء جتا اِنت ہم۔ چو کہ اے ابرمی علمءِ شاہے پمیشکا اے وتی رہبندانی منارینگء حجت بندگءِ جہدء کنت۔ فلسفہءِ رہبند ءُ بُنپدی ڈیلہ انسانی زندءِ کردانی تنوع پڑانی بابتء بے شمار گواچنانی تعمیم ءُ پریسءِ آسر انت۔	
فلسفہ انسانی سیادیانی یکتائیں رنگینی یا کجام یک شخصےءِ زندءِ ٹھوس جاورال گوں کار نداریت۔ ءُ نے فلسفہ کسےءِ ذاتی زندءِ زانگء دلاپ اِنت۔ یک وڑےء ہر کسے دو کسیءِ ہواری اِنت یک نیمگے آ یک شخصے ءُ آئیءِ ذاتءِ تہا آئیءِ وتی زندءِ نادریں جاور ءُ آئیءِ بہتءِ یکتائیں تبءِ عکسے درا بیت۔دگہ یک نیمگے آ یک سرجمیں ذاتے۔ اے درگتء آ وتی سرزمین ءُ کُلیں انسانیتءِ یک اسکے۔ اے سرجمیں ذاتء ہمینچو جیڑہانی دیمپانی اِنت۔ فلسفہ ہمے جیڑہانی توجیلءِ باوستء بندیت۔ اے درگتء سما بیت کہ فلسفہ انسانی وجودءِ ردیں جیڑہاں گوں سیادی یے داریت۔						
چد ءُ پیش ما تپاک کن ایں کہ’’ فلسفہ چی اِنت‘‘ ءِ سوالءِ پسّوء شریں وڑے بہ گیشّینیں۔ فلسفہ یک جہانی سسائی میلےءِ نام اِنت، فلسفہ ابرم ءُ راجمانی ءُ ایشانی تہا انسانءِ درجہ ءُ بستار بزاں سرجمیں جہانءِ بابتء لیکہے داریت ءُ پدا اے جہانءِ گیشگیواری ءُ پد ٹہشت یا اژ ٹہشتءِ امکانانی کچ کیل کنت۔ بلے فلسفہ اے ایمان اِنت کہ انسان وتی حاصلیں علمءِ بُنپدانی سرا عمل بہ کنت۔ فلسفہ علم ءُ عمل ءُ ارادہءِ ہوار گیجیءِ نام اِنت۔ اے درگتء فلسفہ لیکہی علمانی یک نادریں شکلے کہ تہنا کلیں انسانی ازمونءِ تعمیمء نہ کنت بلکیں اے ازمونءِ تہا ہما نادریں ساہتانی پجارء ہم پیوست کنت کہ آ پہ انسانءِ عملء ارزشتے دار انت۔			
فلسفہءِ مارکسی پجار نہ تہنا فلسفہءِ مول ءُ مرادانی بابتء دُراہیں ساریءِ فلسفیاں چہتا اِنت بلکیں آ فلسفہءِ نشانءِ بابتء ہم نوکیں بورژوا گیشگیواریانی سرا اکی یے ہم داریت۔ مارکسی چشمینءِ ردء فلسفہ لیکہی علمانی ہما نادریں پیکر اِنت کہ جہانیسسائی میل یا جہانءِ ردیں جیڑہانی توجیل پیش کنت۔			
گزشتءِ دامنء فلسفہء ابرم ءُ راجمانیءِ بازیں جیڑہانی دائمی پیوست کنگءِ دعویٰ کتگ ات ءُ لہتے دائمی رہبند ہم بستگ۔ مروچاں لہتے فلسفیاں دنیاءِ بابتء چٹ چپیں راہے داشتگ۔ ءُ میلے بستگ۔ آ ایوکیں ذاتءِ یکتائیں انسانءِ وجود ، ایشیءِ کسانیں جیرہ گُمان وس وس ءُ لوٹاں ارزشت بکشانء جہانءِ ردیں جیڑہاں ڈالچار کننت انچو کہ وجودیت پہمے میلء پہم انت۔		
البت لہتے فلسفی جہانءِ ردیں رہبنداں وانیت ءُ چہ عملء گمسار بیت ءُ گار بیت کہ انسان اے جہانءِ تہا کوتلی چی یے نہ اِنت۔ بلکیں آ جہانء بدل ہم کنتایدگہ فلسفی تہنا یکتائیں جذبہ ءُ مارشتانی وانگء گوں کلیں فلسفہء پہم انت ءُ اے عملء چہ تجاہلے دار انت کہ انسانءِ جذبہ نیستء چہ پاہار نہ بنت بلکیں اے دنیاء گوں انسانءِ رہوت ءُ رائنءِ آسر انت ابرمء گوں انسانءِ تعامل ءِ عمل فلسفہءِ کردءِ پڑءِ راستیں سیمسراں گیشّینیت۔ فلسفہ جہان انسان ءُ سرجمیں انسانیتءِ ردیں رہبندانی بابتء وانشتے بنا کنت۔ اے انسانءِ راجمانی انسانءِ ابرمءِ اکائیانی بُنپدانی زانگء گلائش بیت۔					
وتی چپ ءُ چاگردءِ جہانیء گوں انسانءِ سیادی ءُ رہوت سک باز تنوع بنت۔ زاناں رہوت ءُ سیادیانی اے رنگیانی تہا ابرم ءُ راجمانی جہانءِ اکائیءِ بُنپدءِ شوہازء فلسفہ سوب مند بیت؟ دیمءِ ر ءُ بابءِ تہا ہمے جیڑہءِ سرا باوستے بنا بیت۔					
٭٭ 








۹۔ کارل مارکس’’نوٹ بکس آن ایپی کیورین فلاسفی ، کارل مارکس فریڈرک اینگلز، مجموعہ تصانیت جلد (۱ٌ) پروگریس پبلشرز، ماسکو،۱۹۷۶ تاکدیم ۴۶۹	
۱۰۔ لوکرطوس کاروس، ’’آن دی نیچر آف تھنگس‘‘ ماسکو یو۔ ایس ۔ایس آر اکیڈمی آف سائنسزپبلشرز، ۱۹۴۵ تاکدیم ۷۹ (روسی زبانءِ تہا)۔
۱۱۔ جے ڈی برنال’’ سائنس اِن ہسٹری‘‘ راٹس اینڈکو، لندن ۱۹۵۴ تاکدیم ۱۱۷
۱۲۔فریڈرک اینگلز، ’’ڈایالیکینکس آف نیچر، پروگریس پبلشرزماسکو ۱۹۷۶ تاکدیم ۴۶ ۴۵۔							
۱۳۔ فریڈرک نیٹشیرول زورکٹ۔ ورسوچ آئزن ورتونگ آلیر درتے آس کے داپلٹ انڈگیورینٹ نان پیڑ کاسٹ، الفرڈ کرولزورلاگ، اگارت تاکدیم ۳۱۷
۱۴۔ برٹرینڈرسل اے ہسٹری آف ولیسٹرن فلاسفی ‘‘ سائمن اینڈ شوسٹر، نیویارک، ۱۹۴۵ تاکدیم 						
۱۵۔ ابنء سینا ’’دانم نیم‘‘ داشابنے ، ۱۹۵۷ تاکدیم ۱۹۳ ۔ (روسی زبانءِ تہا)۱۶۔ شیش چندرا چیڑ جی اور دھریندراموہن دتا، این انترو ڈکشن ٹوانڈین فلاسفی‘‘ کلکتہ یونیورسٹی، ۱۹۵۰ تاکدیم ۱۲۔					
۱۷۔ دی آکسفورڈ ڈکشنری آف کوئٹہ شنز‘‘ لندن آکسفورڈ یونیورسٹی پریس ۱۹۵۶ تاکدیم ۵۰۔						
٭٭ 

فلسفہءِ بنداتی سوال

سسّاءِ جہانی میل یا جہانءِ لیکہءِ ماڑی کجام ڈیلہءِ ءُ لیکہانی بُنپدء برجا اِنت۔ یا برجا بیت۔ آ ہما دنیاء نشتگ ایں یا عملءِ راہے پہ وتا زرتگ۔ ایشیءِ بابتء کجام ہم مردمےءِ پہ سسّائی میلانی بچارء مارا چونیں بُنگپانی سرا آئیءِ میلءِ ہر وڑا پریس بکن ایں ءُ ایشیء بہ وانیں ءُ بہ ٹپاسیں۔				
جرمن فلسفی امانوئیل کانٹءِ ہیال اِنت، فلسفیہ سے جیڑہانی توجیل دئیگی اِنت۔ اول علمءِ حد کجام انت۔ پہ منا چے کار فرض اِنت ءُ من چونیں اُمیت ءُ آسرا شریں وڑےء بست کناں؟ (۱۸) بیائے چاریں کہ کانٹ ءِ اے سئے ایں بنداتی جُستانی کش ءُ گورا دگہ ہم لہتے رِدیں سوال است یا نیست۔راست اِنت انسانء چیزانی سما رسیت۔ آ اُمیت داریت ءُ وتی منزلءِ دادرگء راہے پیوست کنت۔ انسان پمیشکا اے دُراہیں کاراں کنت یا کت کنت پرچا کہ انسانء سما است آ ارادہ داریت ءُ وتی چپ ءُ چاگردءِ دُراہیں واقعہاتی سمارِت کنگء پد ایشاں گیشگیوار کنت۔ بیان کنت یا بیان کنت۔ انسان بس گوشت ءُ پوستے نہ اِنت۔ بلکیں یک ارواہےءِ ہم داریت۔ وڑ وڑیں سوالانی جواب بنداتی جوابےءِ سرا سر دار انت کہ ارواہ یا سما چی ئِے؟ ایشاں بُنزہ چی انت؟ ءُ بے حیاتیں ابرمء گوں اے چون یک سیادی یے داریت۔			
چونائیا فلسفہءِ بنداتی سوال ہمیش اِنت کہ سسّا ءُ ابرم سما ءُ وجودءِ میانء چونیں سیادی یے است؟ سسّاء ساری ردوم زُرتگ یا ابرمء؟ انسانءِ مازو مہ بیت گُڑا سما بندات وجود داریت؟ ابرم سسّاء جتا ءُ پرے بیت اے وجود داشت کنت؟ اے گپانی گیشّنگء پد یا انسان ءُ آئیءِ چپ ءُ چاگردءِ جہانء گوں آئیءِ سیادیء سرپد بوت کن ایں۔						
بیائے ما کانٹءِ سوج کتگیں اے بنداتی جیڑہءِ پریسء کن ایں کہ منا کارفرض اِنت؟ بزاں آ کجام رہبند ءُ معیار انت کہ انسانءِ زندءِ تہا آئی ءِ رہشونیء بہ کننت ءُ ہمے راہءِ راہی یے بٗوہگی اِنت۔ پہ وتی زندءِ گوازینگء اے سوال چونائیا انسانءِ بابتء اِنت بلے اے گپءِ پکر کنگء ساری انسانءِ بہ زانت کہ چونیں عملے بہ پہمیت چہ ایشیء پہ انسانء المی اِنت کہ پہ ہیر بندئن (اخلاقیات) ء سرپد بہ بیت۔ پرچا پہ انسانء المی اِنت کہ وتی عزّت ءُ شرپءِ دیمپانیء سرگریت؟ آ پرچا وتی جبینءِ پابند بہ بیت ءُ وتی کاراں شریں وڑےء پیلو بہ کنت؟ اے سوالانی جواب دئیگءِ جہدء پہ مئے سرا المی اِنت کہ ما بہ زانیں پرچا انسانءِ سسّاءِ تہا فرض، انساپ، شریں عمل ءُ شرپءِ ڈیلہ ءُ لیکہ سرپتگنت۔ زاناں اے مارشت مئے واہش ارادہ ءُ جبینءِ آوازاں چہ یکر انچیں جاوراں چہ ودی بنت کہ ہما جاورانی تہا ما زندے گوازینگء ایں؟ یا اے مارشت مردمانی میانءِ حجتیں ءُ تھل ءُ ایمانداریں معاہدہ یےءِ یکجاہیءِ آسر انت؟ یا اے ہیربندئنءِ رہبندانی یک الوہی ایں وجودےء گوں سیادی یےءِ سوب انت؟
اے گپ پدر اِنت کہ کانٹءِ سوالءِ پریس کنانء ما پدا ہمے سوالءِ نیمگا دیم کتگ کہ ارواہ وار ءُ بے ارواہ، سما ءُ وجودءِ میانءِ سیادی چی اِنت؟	
چونائیا اے فلسفہءِ جہانی سوال اِنت ءُ اے سوالءِ توجیلء ابید ما ایدگہ جیڑہانی توجیلء شوہاز اِت نہ کن ایں۔					
بے شک اگاں کسے بہ گشیت کہ فلسفیاں دائما ہمے وڑیں بنداتی جیڑہانی نشان کنگءِ جہد کتگ گُڑا اے گپ بے گزر بیت۔ گزشت ءُ ہالءِ فلسفہءِ بازیں میل ءُ مکتب ءُ ڈیلہانی کچ ءُ کیلء چہ سما بیت کہ لہتے فلسفیاں اے جیڑہءِ ہم وانشتے بستگ کہ سائنس علم چون حاصل بیت، لہتےء ایراد (جبر) ءُ گچین (اختیار)ءِ جیڑہے گوں سرے بستگ، لہتے ہُداءِ وجودءِ مناک کنگء تیوگیں اُمر گوازینت، البت لہتے انسانءِ زانش ءُ ہیل ءُ لہتے انسانءِ شہری جوڑ کنگءِ لیکہء گوں سر ءُ چیر ات، لہتے اِزمءِ تہا ایر کپتگ انت۔ چونائیا ایشانی ہیالءِ تہا ہمے یکین اِنت کہ انسان پگر داریں وجودے اگاں بچارئے ہر فلسفی یے جتا جتائیں جیڑہاں گوں سر ءُ چیر بوتگ ءُ چہ اے وڑیء آہاں جتا جتائیں ہیال ءُ لیکہ ہم بستگ بلے انچو سر جنگء پد ہم یک جیڑہےء گوں رہوتے داریت کہ انسان ءُ جہان، سسّا ءُ ابرمءِ میانء چون رہوت است کہ یک دومیء گوں دپ وارنت ۔ انسان دنیاءِ بابتء علمے پہمت کنت؟ ڈنی گواچن چے پیما ایشیءِ جزبہ ءُ مارشت، پگر ءُ درکارءِ سرا سانے چگل دات کنت؟ زاناں اے دنیاء بدل کت کنت؟ اِزم وتی ساچکارءِ سسّاءِ پاہارشانیءِ وسیلہ اِنت یا دنیاءِ عکس اِنت؟ اے دُراہیں سوال ہمے یکیں جہانی سوالءِ جتائیں دروشم انت۔					فلسفیاں ہما دمانء اے عملءِ پجار نہ کتگ ات۔ کہ سما ءُ وجود، ارواہ ءُ مادنءِ رہوتءِ سوال فلسفہءِ بنداتی سوال اِنت قردن وسطیٗءِ متکلمین آں لیکہی علم ءُ دینی ستکءِ سیادیءِ جیڑہ بنداتی جیڑہ ہیال کتگ ءُ گشتگ ۔ فرانسس بیکنءِ نِزّء فلسفہءِ بنداتی جیڑہ سائنسءِ اعانتء چہ ایشی اِنت کہ ابرمءِ سرا انسانءِ کنٹرول پرچا مہکم اِنت یا مہکم کنگ بہ بیت۔	 کلودہیلویٹسیسءِ نِزء انسانءِ لذّت ءُ وشی ءُ ایمنیءِ تب ءُ پیکرءِ وانگء اے بستار حاصل اِنت البت ژال ژاک ءُ سو انسانی میانء بے بروبری ءِ معدوم ءُ ہلاس کنگءِ گواچنءِ دریافت ءُ شوہازءِ جیڑہ فلسفہءِ یک بنداتی جیڑہے۔					
لیننءِ نِزء بنداتی سوال ایش اِنت کہ سسّاء بنداتی بستار حاصل اِنت یا ابرمء؟ اے سوالءِ پسّو نہ تہنا زبانءِ رِدء بلکیں گواچنیء عملی فلسفہ ایں پگرءِ دیمروئی ءُ ردومءِ سرا ہم سانے مُشیت‘‘۔ اے پڑء ہزاراں لغزشانی سر چمگ ہمے یکیں گواچن اِنت کہ اصلاح ءُ توسیپ ، متکلمانہ اُزر ءُ لبزی رد ءُ بندانی آتراپء استیں اے دو اندیمیں میل دائما ڈالچار کنگ بنت۔(۱۹)						
بازیں کرنانی دیمروئی ءُ بُن ردومیء پد فلسفہ ایں دیمروئیءِ جتائیں سفر، آئیءِ پاسءُ بنداتی جیڑہ ءُ ہاکمیں میلانی پجار ممکن ‘‘۔ضد ءُ تضادیں ءُ تنوع ایں سُر پُرانی یک اژدہےءِ وسیلہء گوزانء عمل راجدپتری دیمروئیءِ گواچنیں بنداتی نکتہءِ منزلء سر بیت۔ چو ابرمءِ ماڑیءِ وڑا علمءِ ٹہشت ہیالانی جہانء نہ بیت بلکیں آ جتا جتائیں پڑانی یک یکء ٹہینگء پد۔ نی وتی ماڑیءِ بُنپدء مہکم کنت۔(۲۰)
مارکسی لیننی پگرءِ سر کماش فریڈرک اینگلزء فلسفہءِ بنداتی جیڑہ حجتیں وڑےء پیش کتگ ءُ فلسفہ ایں جیڑہانی رہبندیء آئیءِ بنداتی کردار ہم آشکار کتگ ات۔ اینگلز وتی کتاب ’’لڈوگ نیور باخ ءُ کلاسیکل بن رہبندءِ فلسفہءِ انامءِ تہا نویسیت کہ ’’دُراہیں فلسفہ۔ نادریء بچارئے گُڑا نوکیں ٹوہیں بنداتی سوال ہمیش اِنت کہ پگر ءُ وجود ءُ سیادی چی اِنت‘‘۔ (۲۱)				
چونائیا فلسفہءِ بنداتی سوال ہچ وڑا فلسفہ ایں جیڑہانی رنگ رنگیں تنوعء کت نہ کنت ءُ نے اے انسان ءُ جہان، ءُ پگر ءُ وجودءِ میان سیادیانی تنوعء آشکار کت کنت۔ چونائیا اِدا اصل نکتہ ایش اِنت کہ بنداتءِ بستار کجام سوالء حاصل اِنت آ کجام جیڑہ اِنت کہ وجودءِ سماءِ سیادیءِ سرجمیء اصل دہرےءِ بستارء داریتءُ ایدگہ جیڑہانی سرا سانبار بیت؟ اے جیڑہءِ توجیل کنگء ابید ایدگہ جیڑہانی توجیل دروگے۔ آسر ہمیش اِنت کہ فلسفہ ایں وانشت فلسفہءِ ہمے بنداتی جیڑہءِ توجیلء چہ بندات بیت۔						
بلے اے گپ تہنا فلسفہ ایں جست پُرس ءُ شوہازءِ سرا نہ کپتگ۔ چونائیا کجام ہم سائنسی جیڑہےءِ پُرسگ ءُ شوہازء دز گٹّیں سائنسدان انچو کہ یک نوکیں فلکیاتی جہدءِ در گیجگء گوں جہانءِ یک مانگیشی یےءِ گیشّگیوار کنوکیں فلکیاتءِ زانتکارء اے گپءِ سرا کاملء بیسہ اِنت کہ اے فلکیاتی جہد یک ہیالی چہزے نہ اِنت ءُ بلکیں است ءُ راست اِنت ءُ ایشیءِ سماء چہ آزات اِنت ءُ عمو درآمدیں وڑےء است داریت۔ اگاں کسے اے وڑیں سائنسی لیکہءِ پلہ مرز نہ بوت اِنت گُڑا آئیء پہ فلکیاتی جہدءِ زانگء وتی ہیالءِ جہانء جیڑاتگ ات ءُ گپے کتگ ات۔ چونائیا فلسفہءِ بنداتی جیڑہءِ توجیل کجام ہم علمی پٹ پول ءُ جست پُرسءِ اولی شرط اِنت۔							
دانکہ اِزمکار ہم یک ٹاٹےءِ سرا عکسےءِ کشکاں رندگءِ وہدء ہمے جیڑہانی توجیلء کشّیت۔ آ یا مردمانی راستیں زندءِ عکسے پیشداریت یا تہنا کشکانی امبارے رندیت ءُ رنگاں ترینزینیت۔ اول سورتءِ ردء آ گواچن ایں زندء وتی ازم ءُ سرجمیں ساچستانی چمگ ہیال کنت ءُ گشیت البت دومی کارءِ ردء ازمکار راستیں زندگیء چہ بے پراپ اِنت ءُ جبینءِ زندءِ ہال ، تب ءُ جذباہانی پاہارشانیء ارزشتے بکشیت۔
پہ سیاستدان ءُ زانتکار ءُ ہم فلسفہءِ اے بنداتی جیڑہ بیکار ءُ بے ارزشت نہ اِنت۔ انچو کہ زاناں پہ مردمانی سسا بدل کنگء تہنا آہانی زانشءِ دست مان ؟ بزاں پہ مردمانی سساءِ بدلی تہنا آہاں زانشء چہ سینگاری اِنت؟ یا پہ بدلیء شخصءِ زندءِ جاورانی تہا ہم بدلی آرگ المی اِنت کہ وہدے آئیءِ زندءِ جاور بدل بنت گُڑا الما شخص ہم بدل بیت۔ ہیربنڈٹنی راجئنی(اخلاقی اشتراکیت) ءُ انسان دوستیں راجئنءِ لیکہانی پلہ مرز اے ہیال داریت کہ راجمانیءِ اژ ٹہشتءِ بنداتی نکتہ انسانءِ سما اِنت۔ پہ راجمانءِ اژ ٹہشتء المی اِنت کہ شخصءِ صلاح، یا وتی صلاح یا ذاتءِ صلاح بہ بیت۔ اے ہیالءِ آ دستء اگاں لیکہے بدارئے انچو کہ سویت یونین ءُ رودراتکی یورپ، ایشیا، افریقہ ءُ لاطینی امریکہءِ ایدگہ ملکانی تہا راجئنءِ بندگ لیکہی بُنپد بزاں مارکسی پگرءِ ردء شخصءِ زندءِ جاورانی تہا بدلیء چہ انسانی سماءِ اژ ٹہشتءِ بُنپد مہکم بوت کننت۔				
دنیائی آشوبی عملءِ تہا لیکہانی میلءِ وانگء چہ ہم فلسفیءِ بنداتی جیڑہانی توجیلءِ ارشت زاہر بیت۔						
رائٹسٹ انتہا پسندیءِ لیکہ سازانی ہیال اِنت کہ آشوبءِ انگر کجا ہم کت کننت۔
تہنا جیڑہ ہمے انگرانی سُہر کنگ ئیگ اِنت۔ اے لیکہءِ پلہ مرزانی بنداتی نکتہ ہمے مفروضہءِ سرا اِنت کہ دنیاءِ د‘راہیں راجمانی بدلیانی تہا شخصءِ سما ارادہ ءُ کردار فیصلہ دار بیت۔						
ہربرٹ مار کوزے ہمے لیکہءِ پلہ مرزانی سرپء اِنت۔ آئیءِ ردء نادریں راجدپتری آشوبی زورانی پجارے فائدہ اِنت۔ آ گشیت کہ آشوبی عملءِ نیامء اے زور ردوم زور انت ءُ انسانءِ ہیال چونائیا آشوبی عملءِ ٹہشتءِ سرچمگ اِنت۔ ایشانی لیکہءِ پلاپء دُراہیں مارکسی ءُ آشوبی لیکہءِ پلہ مرزانی ہیال اِنت کہ وہدے آشوبءِ عمومداریں راجمانی ءُ معاشی شرط ساریء چہ است بہ ب گُڑا آ شوب سوب بیت۔	 اے گپءِ متلب اِنت کہ آشوب چہ دگہ نیمگے راجمانیءِ تہا آر گ نہ بیت۔ بلے آشوبءِ تہا سما ءُ ارادہءِ کرد ارزشت داریت البت اگاں پہ آشوبء گواچن ایں معاشی بُنپد نیست گُڑا آشوب بس یک مُہمے بیت۔
مارا اے سما است کہ فلسفہءِ بنداتی جیڑہ چہ ایدگہ دُراہیں فلسفہ ایں جیڑہانی سک باز ارزشت دار اِنت ءُ دُراہیں بنداتی جیڑہانی توجیلءِ سرا ترندیں رنگے نشانے کنت۔							
اے پہ شخصء ابکہ ایں گپے نہ اِنت کہ فلسفہءِ اے بنداتی سوال چہ انسان ءِ عمل کرداں رستگ ءُ ودی بوتگ۔ پمیشکا اے جیڑہ ہما وہدء ودی بوتگ وہدے انسانی ابرم، راجمان ءُ وتی بابتء زانگءِ نیامء گواچنءِ جست ءُ شوہازء دزگٹ بوٗوہگءِ ابید وتی چپ ءُ چاگردءِ دنیاءِ حاصلء در کپتگ ات۔		
ما ساری ونتگ ات کہ فلسفہءِ اے جیرہءِ توجیل کنگء پد ما پہ انسانء بنداتی ارزشت داریں ایدگہ جیڑہانی توجیلءِ نیمگا سوبمندیں وڑےء گام بُر اِت کن ایں چونائیا اے سوال ہم پُرسگ بوت کنت۔ کہ پہ ہر ہمک فلسفی پولکار لبزانکار ءُ سیاسی مردمےء المی اِنت کہ آ ساریء اے جیرہء توجیل بہ کنت۔ اگاں گپ ہمے وڑا پہمگ بہ بیت گُڑا ایشیءِ متلب اے نہ بیت کہ ایدگہ جیڑہانی گیشگیواری دراجیں مدتےء مہتل بہ بنت ءُ آشوبی عمل چہ وتا سرد بہ بیتءُ گار بہ بیت چہ ایشیء سائنسی پگرءِ دیمروئیءِ رپتار ہم سست بیت۔			
اے گپ راست اِنت کہ بازیں جیڑہانی توجیلءِ تبءِ ہر دمانہ اژنوکیء چہ مناک کنگ المی اِنت ءُ ہر کسی ہر ہمک جیڑہءِ توجیلءِ تبء وتی ہسابء ٹپاسیت گُڑا انسانیتءِ دیمروئیءِ رپتار سک باز مانگیشّیت۔ بلے انسان ربیدگءِ ردوم ءُ دیمروئیءِ وزم ءُ وڑ پیم گُشے جتا اِنت۔ ہر ہمک دمانہ در گیجگء پد ہر ہمک دریافت انسانی ازمونءِ جوہانء تہا یکجا بٗوہان بیت۔ کتاب مسودہ، ازباب، مشینی
ازباب، میکانکی عمل دود ءُ ربیدگانی شکل ءُ انسانی علم ءُ مہارستانی جوہان مُچ بیت ءُ فلسفہءِ بنداتی جیڑہءِ بابتء اے گپءِ لاکاپ علمین (اطلاق) بیت۔
دراجیں مدتےءِ سرا بستگیں انسانی ازمون، علم، آشوبی ءُ سیاسی کرد ءُ راجدپترء ارواہءِ پڑء پہ جہان ءُ سماء وجودءِ راستیں یا گواچن ایں دنیاءِ اولیت مناک کتگ۔
سوویت یونینءِ تہا بنا بوتگیں اکتوبرءِ ٹوہیں آشوب ءُ ایدگہ ملکانی تہا راجئنءِ بندگءِ آزمودء اے عملء گُشے صدقے بکشات کہ تہنا عمومداریں رہبندانی علمءِ بُنپدء چپ ءُ چاگردءِ جہانءِ اژ ٹہشت بوت کنت۔ گواچنیں دنیاء چہ بے زانگی ءُ ہیالءِ دنیاء ترءُ تابءِ عادت پہ آشوبی اژ ٹہشتء تباہی یے کاریت۔	سائنسداناں ہم وجود ءُ ابرمءِ پیشبندی (تقدم)ءِ ٹھوسیں مناک شنگتگ نوکیں پٹ پولءِ بُنپدء ما ارزانیء اے گپء جت کنیں کہ انسانے بہ بیت یا جناور ایشانی ارواہءِ سسا چہ وتا وت نہ ردیت بلکیں ارواہ یا سسائی ہالانی تہا استیں عملاں چہ جُہلیں سیادی یے است۔ مغلیات بازوءِ زانت کار ہوزے ڈیگ ڈوء اے گپ سائنسی رنگء مناک کتگ کہ انسانءِ مازوءِ تہا برقانی مان کنگء چہ آئیءِ گوستگیں ہما دُراہیں یات پدا گیرینگ بہ بنت۔ آ یک وہدے ساریء آئیء بے ہال کتگ انت ءُ ہمے وڑیں بازیں جذبہ یا دروہاپیں ہیالے ہم ترسینگ بیت۔ مئے ہیال جذبہ ءُ راستیءِ میانء یک جُہلیں سیادی یے است داریت۔	
مئے ارواہ ءُ سسائی دنیاءِ دُراہیں ایجابیں المانی (مناصر ترکیبی) ازمود بزاں دنیاء گوں مئے سیادیءِ آسرا ٹہشتءِ تبء بنت۔ البت نفسیات ءِ زانتکارانی اے گپ مناک کتگ کہ مئے واب بلیں اجب ءُ نجب بنت۔ بلے پدا ہم اے گواچن ایں زندگیءِ بُنپدء برجم بنت۔					
مرچی ماں ستک دل گشت کن ایں کہ نی فلسفہءِ بنداتی جیڑہ یک مانگشیتگیں چیزے نہ اِنت ءُ نی اے ہچ وڑا فلسفیانی راہءِ دیوار نہ بیت ءُ بوت نہ کنت۔ کاملء بچارفلسفہءِ بنداتی جیڑہ سماءِ جاگہہء گواچن ایں دنیاءِ اولئن ءُ پیشبندیءِ حقء توجیل بیت۔ چونائیا پہ اے سوالءِ جواب ء ہمسریں فلسفیانی نوکیں شاہد پیش کنگ نہ لوٹ اِت۔ اینگلزءِ ردء دنیاءِ مادنیءِ ثبوت کسےءِ لبزانی چیر ءُ تابءِ مہتاج نہ اِنت بلکیں فلسفہ ءُ ابرمی علمانی دراج ءُ دُور سریں ردومء اے گپ مناک کتگ۔(۲۲)						
زاہر اے سما بیت کہ اگاں بنداتی سوالءِ توجیل بوتگ گُڑا نی بائد اِنت باوست ہلاس بہ بیت ءُ دُراہیں فلسفی یک شور ءُ لیکہے بُنپدء یکجا بہ بنت۔ بلے گپ اینچو ارزان ءُ سادہ اِنت۔ اے یک انچائیں گپے بلے نامدار اِنت کہ علم الہذسہءِ بیرگیں رہبنداں مردمانی پائدگانی ہراب کنگ اِنت گُڑا ایشانی ہم ردیں مناکے بوتگ ات ءُ پدا فلسفہءِ بنداتی جیڑہءِ گپے دگہ۔ اے نہ تہنا شخصءِ پائدہاں گوں ہمبند اِنت بلکیں مردمانی مزنیں بُرہ بزاں ٹکءِ پائد ہم ایشیء گوں بندوک انت۔ اے نیامء بیائے لیننء وانیں ’’ ہما راجمانی بنپدء ٹکی جدل است آ راجمانءِ تہا راجمانی علم ہچ وڑ ا بے پلو (غیرجانبدار) نہ بیت.............اگاں کسے اُمیت بکشیت کہ غلامیءِ زور ءُ اجرتءِ بنپدء میلانکیں راجمانےءِ تہا سائنس بے پلواِنت بزاں آ بیگواہ اِنت اے یک سادہیں احمقی یے۔ اے اُمیتءِ مسال چو گپء اِنت پوریاگرءِ روزءِ زرانی گیش کنگء سرمایہ دار وتی نپءِ کم کنگء بے پلوئیں وڑےء کار بہ کنت‘‘۔(۲۳) 					
فلسفہءِ اے بنداتی سوالءِ جوابءِ بنپدء کسے یا فیصلہ کنت کہ راجمانءِ تہا یک آشوبی بدلی یے درکار اِنت یا آ اے بہ پہمیت کہ بدل و ممکن نہ اِنت۔ آ یا پہ ایمنیءِ برجمیءِ جہدء الکاپ بہر بزوریت یا پدا یک نوکیں جنگےءِ ہژدری ایں آمدےء گوں صلاح کنت۔ آ انسانی نادُراہی ءُ بدنی تکلیفانی ہلاپء جنگ کنانء انسانی زندءِ دراج کنگءِ جہدء کنت یا انسانءِ بدنء ارواہءِ یک ادارکیں مستقرے گشیت ءُ ایشیءِ گہتریء جہدءِ عملء چہ دور روت۔ پمیشکا عملی وڑےء انسانءِ حاصلیں چیزاں دنیاءِ پیشبندی مناک کتگ۔ یا ما فلسفہ ایں بتلانی پہمگء گوں اے گشت کن ایں کہ سما چہ گیشتر مادنءِ اولئنی ءُ پیشبندی مناک بوتگ بلے اے سوالءِ چپیں جواب ہم جاڑی ءُ کارمرزیءِ تہا انت کہ اے علمی حاصلیں چیزاں چہ اقتصاد انت بلے اے ہم لہتے راجمانی پائدگانی پیلویء ساڑی انت۔پمیشکا دپ ءُ ساہت مارا تر ءُ پرترء پد ، پدا فلسفہءِ بنداتی سوالءِ نیمگا آہگی اِنت ءُ گوستگیں لیکہ دمپ ءُ ساہت تکرار ء گوں مناک کنگ لوٹنت۔ انچو کہ لیننء گشتگ ات کہ دوہزا سال ساری ہم فلسفی مادن پہمئن ءُ پگر پہمئنءِ دو بُرہانی تہا ہبر بوتگ انت۔ یک بُرہے ہم دیمقراطسءِ رندگیریء سای بوتگ ءُ ایدگہ افلاطونءِ رند ءُ پدان انت۔ پمیشکا مروچاں ہم فلسفہءِ بنداتی سوالءِ توجیلءِ درگتء ہمے دو بُرہانی تہا ہبر ءُ بانگ انت۔				
پگر پہمنی ءُ آدرش:
دُراہیں فلسفیانی تہا یک حدے چہ ساری بندگ بوتگ ءُ پدا اے بیرگیری برجا دارگ بوتگ کہ آ فلسفہ مادن پہمئنی اِنت اے تپاوت ءُ بیرگیریء پد دگہ لہتے بُرہ جوڑ بوتنت انچو کہ وجودیت پسند، فرائڈ پرست ، نوکیں تھامسٹ، ایجابئن پہمئنی یا ایجابین پسند ءُ مارکیٹ مادن پہمہنانی ہیال اِنت کہ مادن چو گواچن ایں۔ دنیا، ابرم، وجود(اے دُراہیں لبز کساس یکیں لیکہءِ بستگین انت) ءُ ایدگہ دُراہیں چیزاں ساری بلکیں اے سما ءُ شخص ہم پیشبند انت۔ ابرمءِ بن رءِ نیامء پُل ءُ جناوراں رُشت رست ءُ پدا ہمے وڑا انسانء ردوم زوت۔ بیائے مادنءِ رہبندی پجارےءِ گیشّینگءِ جہدء کن ایں چہ انسانءِ سساء ڈن ہر چیزے کہ است آمادن اِنت مادن چہ سساء آزات اِنت ءُ سساء چہ ساری ٹہشتءِ سفرء گورتگ بزاں عمومداریں وڑےء وجود اِنت مادن نے ساچگ بنت ءُ ءُ نے ہلاس کنگ بیت۔ آ دائمی اِنت بے حدئن اِنت ہم۔ انسان وتی دراہیں کردانی عملءِ نیامء ایشیءِ رہوت ءُ رائنءِ اِدا بابند بنت۔ انسان وتی سرجمیں زندءِ تہا کہ یا آ کارےء گوں زگٹ بہ بیت یا آتراپءِ چیزانی تماشہء بہ بیت آ ہر وہدء ہر گورا مادن گوں دچار بیت۔ انسانءِ بدن ہم مادنے۔ راست اِنت کہ انسان ستر بلوٹیت وتی بدنءِ ہر ہمک عملءِ سرا کاملء واکے بست نہ کنت انسان مادنیں دنیا ءُ فطرتء گوں رہوت ءُ رندگیری یے الما داریت اے نیامء ڈنی دنیا ہژدری ء ایشیءِ سرا وتی ساناں چگل دنت چہ ایشیء آئیءِ جزبہ ءُ مارشت، سما ءُ ارادہءِ ٹہشتء کنت۔ اے درگتء زانگ بیت کہ نہ تہنا سماءِ ردوم مادنءِ سرا مصر داریت بلکیں سماءِ نکان ہم مادنء چہ اڑ بنت ءُ پیوست بنت۔ انسان ہر ہمک عملءِ بنزہ آئیءِ آتراپءِ دنیا اِنت۔							
پگر پہمنی سما ءُ مادنءِ رہوت ءُ سیاسیءِ بابتء یک جتائیں وزمے دار انت۔ آہانی نزء ابرم، انسان ءُ ابرمی است ارواہءِ ساچست انت آ یک نیک یا بدیں ارواہےءِ تجسیم انت معمار یک نقشہ یے ہسابء آئیءِ سسائی لیکہےءِ ردء ماڑی یے بندیت۔ ہمے وڑا اے دنیا ءُ انسانءِ جند ہم یک نازانتیں ہمگیریں قدرت داریں استیءِ لیکہءِ ردء تجسیم بوتگ۔				
البت مادن پہمنانی ہیال اِنت کہ مادن پیشبند اِنت ءُ سماءِ بنزہ اِنت بلے پگرپہمئنءِ ردء تیوگیں جہان سساءِ استیں نکان آسر اِنت۔ زاہر ء انچو سما بیت کہ اے دوئینانی میانء جیڑہ ساپ ءُ سلّہ ء زاہر اِنت۔ البت النسانیتءِ گزشت ءُ ہال ہر دوئینانی ازمونء چہ اے گپ حاصل اِنت اے اصلاحانی گیشّگیواریءِ تہا دائما یک تابانی یے است اِنت۔						
باز وہدء مردم ہمائیء پگر پہمئنیءِ پلہ مرز سرپد بنت کہ آ شخص ستائیں مول ءُ مراد، منزل ءُ پگرے بداریت ءُ یک طباعیسی سساءِ رہبند بہ بیت۔ باز وہدء اے وڑیں گپ ءُ ہالءِ تہا تژنی ءُ بچکندءِ المانے نانی کنگ بیت پرچا کہ یک پگر پہمئنی شخصے دائما وتی ہیالانی دنیاءِ تہا گار اِنت ءُ وتی مدامیں زندءِ گواچنانی بابتء ہیالءِ دروہاپانی تہا بُڈاِتگ کہ اے عمل نابکاریں وڑےء ایشیءِ پسندءِ پگرانی کانچء پرشیت ءُ اُورت اُورت کنت۔					
اے پگر میلءِ ردء مادن پہمئن اے ستائیں ہیال (اعلیٰ خیالی)ء چہ زبہر اِنت۔ آ رنگ ءُ زیبائی ءُ زلف ءُ بچکندءِ سرا تنکیں بیسہے ہم نہ بند انت ءُ تہنا وتی بنداتی احتیاجءِ پیلویءِ پگر ءُ بنت۔ البت شرابءِ عادتء بگر داں ایدگہ دُراہیں ہرابیں عادت یک مادن پہمئنےءِ تہا است بنت۔ اے نیامء جرمن مادن پہمئن ایں فلسفی ءُ مارکسیءِ فلسفہءِ پیشرو لڈوگ فیورباخ ہم چہ مادن پہمئنءِ بابتء تانسریں لیکہے داریت۔ مادن پہمئنء سر ءُ چیر کنانء آ نویسیت لپ ’’ من مادن پہمئنانی سرا نگدء چہ کاملء تپاک کنت بلے اے نگدءِ ہنگامیء گامے ہم شت نہ کنت ‘‘۔(۲۴)						
اے راست اِنت کہ اے وڑیں مادن پہمئنی کزا پہ یکےء کبول بہ بیت۔ بلے بندی بودژوء قُرتیءِ وہدء ھُسن، مہر یکجاہی ءُ کمکءِ وڑیں بُرزیں ہیر بندئنی رہبندیات کاینت باز وہداں بُرزیں پگرانی ترندیں پلہ مرز چیروکائیء بازیں ہرابیانی تہا ہوار بنت۔ سر زاہرء اے ہرابیانی سرا دنتان نجین انت ءُ ایشاں رد کننت۔ ہمسریں بورژوا راجمانیءِ گورا اے وڑیں ہزاراں درور ءُ مسال دست کپنت۔ پہ انسانءِ حقانی دیمپانیء جُہدءِ وتگڈیں جارءِ مُجانی تہا بلاہیں افسرانی بے شمار بدعنوانیاں ءُ سرکار ءُ ہاکمءِ پلہ مرزیء جاڑی ایں نسلی تپاوتء آڑادرء اِنت۔	
مادن پہمئن ءُ دو نادریں فلسفہ انت اے سوال جہہ جنت کہ نیکی انساپ ءُ پہ وشیں بانداتےءِ حاصلء جہدءِ وڑیں عملءِ بابتء ایشانی جہگیرانی عمل ءِ وزم چی اِنت؟ پہ اے سوالءِ پسّوء المی اِنت کہ ما ساریء مادن پہمئنءِ فلسفہءِ ردیں وصفانی سرا ہیالء گور بہ کن ایں۔					
جہان، مادن پہمینانی نِزّء:
جہانءِ سرا ہیالءِ گور کنگ ءُ ایشیءِ گیشگیواریء گوں دزگٹیں فلسفی دُراہیں جیڑہاں پیش کثرتءِ جیڑہ بیت بزاں آ وتی آتراپء زاہریں چیزانی وڑیں تہر ناں گندیت۔ یک نیمگے آ فلکیاتی جسد ءُ انچیں سیارہ گندیت کہ چہ ایشاں لہتے اے زمینء ہم مستر انت۔ ءُ دگہ نیمگے آئیء جہانءِ تہا شنگیں ذراہانی ہم سما بیت کہ چہ کسان بٗوہگ سوبء انسانی چمءِ شانکء زاہر نہ بنت۔ انچو کہ ایٹم ءُ بنداذرا۔ مئے چپ ءُ چاگردء کٗوہ، نیلیں زِر، زمینءِ سرا بے حیاتیں ابرم ہم است۔ انسان پہ نندگء اے لوگ ءُ جاگہاں ابید بالی گراب ءُ اٗولاکاں ہم کار مرز کنت کہ ایشیء اے وت جوڑ کتگنت آ وتی آتراپء ایدگہ معروضاںءُ چیزاں ہم چاریت ءُ گندیت کہ آئیء وت جوڑ نہ کتگنت کہ آئیءِ ودی بٗوہگء چہ ساری است بوتگنت۔ چونائیا اے معجون مرکبیں دنیاءِ تہا وحدتءِ ٹپاسگ ممکن اِنت؟ اے سوالءِ جواب شے ایں ارزشتے داریت۔					
اگاں دنیاءِ نگ ءُ شانگی بیرگء شکء پرے اِنت ءُ ایشیءِ تہا رہگیری نیست گُڑا انسان ہم چو گواتءِ دستء لیٹ ورانیں ریکءِ ارزُنءِ چہ گیشیں بستارےءِ واہند نہ اِنت۔ اگاں دنیاءِ تہا ہچ وڑیں رہگیری نیست۔ راہ ءُ رہبند نیست۔ گُڑا سماء چہ زبہریں دلوت ہوار دُراہیں ساہ دار کہ است انت۔ ایشانی بنزہءِ گیشگیواری نا ممکن بیت۔						
چہ اے وڑیء مادن پہمئن ہم وت یک سوالے جوڑ بیت۔ چونائیا باز اِنت نہ کن ایں کہ چون سسّا مادنء چہ اتکگ ءُ در اتکگ یا بنزہاہیء اڑ بوتگ۔ گُڑا اے ممکن اِنت کہ سسّا مادنء چہ بنزہ نہ بوتگ بلکیں چہ مادنء آزاتییں استیءِ واہند اِنت۔ ہمے سوب اِنت کہ مادن پہمئن ہچ وڑا جہانءِ وحدتءِ جیڑہء چہ دامنء یل دات نہ کننت آ الما اے رہبنداں درگیج انت کہ اے رہبند جہانء یک وحدانی کُلءِ تہا دارنت۔						
جہانءِ جہانیں رہبندانی بابتء بنداتی ڈیلہ گمانانی بنپدء دارگ بوتگ انت۔ اہدی ایں یونانءِ مادن پہمئن ایں فلسفیاں پہ اے رہبندانی در گیجگ ءُ دریافتء بنداتء چہ جہدءِ تبے بستگ ستگ ات۔	 ہیراکلینٹسء نوکیں وڑےء چیزےءِ جہانی رہوت ءُ رائنءِ سمایانی رہبند پیش کتگ اتنت۔ آئیءِ ردء دنیا یک وحدتے ءُ آس اے دنیاءِ واحدیں مبدا اِنت۔ تھیلزء آپ جہانءِ اسلی بنپد لیکت ءُ اینکزیمنیسء جہانءِ اصل بنپد گشت جہانءِ جوڑشتء بابتء دیمقراطیسءِ لیکہ کارآمدیں لیکہءِ نزیکء سر بوتگ ات ایشیءِ ہیال ا ت کہ دُراہیں چیزانی اصل بنپد ایٹم اِنت اے ایٹم کسان کسانیں حرکت داریں ذرا دار انت۔	 اینگلزء یونانی مادن پہمئنءِ لیکہانی بیان کنانء نویسیت۔		
’’یونانءِ لیکہانی تہا مارا اے مادن پہمئنءِ بنداتی سورت دست کپیت کہ اے اضطراری رنگ ءُ سسّاءِ تہا جاگزیں بیت ءُ اے بنداتء ابرمی قدرتءِ بے حدئن ایں رنگ رنگانی وحدتء بلالیت ءُ لعل کبول کننت۔ اے وحدتء یک نادریں جسد یا چیزے ءِ تہا شوہازیت۔ انچو کہ تھیلز ءُ اے آپءِ تہا شوہازیت‘‘۔(۲۵)						
نوکیں سائنسء اہدی ایں مادن پہمئنانی بندیانی صلاح کنانء ءُ ایشاں گیشت ٹھوس کنانء ایشانی توثیق ءُ صدقء کنت ءُ دنیائِحدتءِ بابت ء آہانی سادہیں مفروضاہاں ترندیں راستیءِ درجہء دنت۔ مروچاں ایٹم حیات داریں جسد ءُ فلکیاتی جسدءِ حرکتءِ مہکم رہبند درگیجگ بوتگنت ۔				
وت سائنسءِ موجود بٗوہگ جیانءِ وحدتءِ شاہد اِنت چو کہ سائنس عمومداریں مہکم ءُ دمپ ءُ ساہت زاہر بوتگیں علمانی ءُ زاہر نانی وانشتء کنت۔	
مادن پہمئنءِ نِزّء جہان وتی دُراہیں بوقلموتی آہانی ہمراہیء نہ تہنا یک وحدتے بلکیں وہد ءُ پراہگءِ تہا ایشیءِ نے بندات بنگیج است ءُ نے ہلاسی۔ اگاں ما اے بہ جیڑایں کرنانی کرنء ساری دنیاء وجود نہ بوتگ۔نے مردم است ات۔ نے دلوت، نے درچک ، نہ کاہ ءُ بُچ ، نہ آس ءُ نے آپ، بلکیں مادنءِ یک کسانیں ذرایے ہم نہ بوتگ گُڑا اے گپءِ ردء دنیا نیستء چہ استء اتکگ اگاں دنیاء نہ تہنا مئے دنیاء بلکیں اے دگہ دُراہیں فلکیاتی جسداں ہم یک روچے ہلاس بٗوہگی اِنت۔ گُڑا ایشیءِ ردء دُراہیں چیز استء چہ نیستء رونت۔ اے وڑیں مفروضہ نوکیں سائنسءِ ءُ ہما بنداتی رہبنداں گوں ہچ وڑا دپ نہ ورنت کہ مادن ہچ وڑا ہلاس نہ بیت۔						
مادہءِ دائما است بٗوہگءِ اے رہبند مادن ایں دنیاءِ زاہر نانی ہما نادریں جہانی میلءِ پاہارشانیء کننت کہ ہر چیزے نے نیست چہ استء کیت ءُ نے یک نشانے ایشیء ہلاس کت کنت۔ ہما کس کہ مادنءِ بے حدئنءِ حقء اِنرت آئیءِ گورا اے محبتء ابید دگہ محبت نیست کہ اگاں سائنسءِ پڑء چہ در یک مفروضہ یے بندگ بہ بیت کہ دنیاء نیستء چہ است اتکگ ءُ نیستء چہ استءِ اے کرامت انچیں بنگپےءِ تہا اِنت کہ اے سائنسءِ تہا نہ گواہیت۔		
کرامت واقعہانی ابرمی دروشم ءُ پگرء کم تر کننت پمیشکا ایشیءِ سرا ہیال گور کنگ نہ بیت۔ کرامت چونائیا پریانی کسّہءِ تہا ہم بے سوب ء است اِنت پرچا کہ دائما یک اجبیں قدرتے کرامت داریت کہ ابرم ءُ مادنءِ رہبنداں پروش دنت۔ چونائیا گشت کن ایں کرامت بے مادنیں زور ءُ قدرتے۔ بلے دنیاءِ تہا مادن ءُ سماء ابید دگہ ہچ چیز نیست۔ دُراہیں موجودیں چیز ہمیشاں چہ بنت۔ چونائیا مادنءِ بے حدئنءِ ہیال دائما باوستء پگر پہمئنءِ نیمگا بارت ءُ پدا ایشیءِ المی ایں آسر ہمے ہیالءِ علتء بیت کہ مادنءِ است ءُ بُن ردومءِ رہبندءِ سر چمگ ارواہ ا،نت کہ اے ارواہء ہُداءِ نام دِیگ بیت۔				
بلے مادن پہمئنءِ پلہ مرز وتی اے ہیالء گوں مہکم انت کہ جہانءِ مادنیں وحدت ، ایشیءِ نمیرانی ءُ بے حدئن مادن پہمئنءِ ہما بہر اِنت کہ ایشانی جتا کنگ ممکن نہ اِنت۔						
اے سوال پُرسگ بیت کہ اے وڑیں دنیاء انسان تہنا نہ بیت؟ آ دائمیءِ دیما ہولے نہ داریت؟ ہمے سوالانی جسدء امریکی فلسفی ولیلم جیمسء مادن پہمئن ترند مزاج ءُ جہانءِ دل گیریں فلسفہ گشتگ آئیءِ ردء اے فلسفہ یک بیمناکیں وابےءِ دیستگیں ندارگے پیش کنت۔ انسان ابرمءِ بن ردومءِ بے حدئن ایں عملءِ کسانیں بے ارزشتی اُزرےءِ بستارء داریت۔ آ اے بن ردومءِ چمّگ داں چمّگءِ یکشلیں ایرادءِ دیما بے وس اِنت۔ ادا اے بے سوال جہہ جنت کہ مادن پہمئنءِ سرا گپتگیں اے وڑیں نگدء بنپدے است؟			
عظیمی گھڑیالءِ عظیمیں ساچستکار:
اے سوالءِ جواب مثنت ءُ نفی ہردو رنگء بوت کنت مادن پہمئن چونائیا یک رنگی، واحد ءُ یک بنشہتےءِ نام نہ اِنت۔ مادن پہمئنءِ بازیں شکل ءُ دروشم ا۔نت ءُ اے رنگانی تہا وشیں تپاوت است۔ علم ءُ ربیدگءِ بن ردوم اقتصادی دیمروئی ءُ سیاسی ءُ ذاتی لوٹ ءُ عمل ءُ میل (ءُ ایدگہ) انچیں عمل انتکہ بازیں مادن پہمئنانی فلسفہ ایں درشاندابےءِ سرا سانے چگل دینت۔ گزشت ءُ ہالءِ پگر پہمئناں مادن پہمئنانی سرا ہمینچو ایراد ءُ بُہتام جتگ اے دُراہارش مادن پہمئنءِ یک نادریں بہر ’’ میکانکی مادن پہمئن‘‘ ءِ سرا علمین بنت۔			
میکانکی مادن پہمئن چی اِنت؟ مادن پہمئن فلسفہءِ اے شکل ءُ ہبدہ ءُ ہژدہ کرنء ردوم زُرتگ ءُ شکلے بستگ۔ پرچا کہ اے دورء علمءِ تہا یک شاہے بزاں میکانکیں الکاپء دیمروئی کنان اتنت۔ اے گپ یک ردیں گواچنے کہ مردم وتی حاصلیں چیز ءُ لیکہ ءُ سوب مندیانی بابتء دروگ سک بند انت۔		
ہمے گپ شخصء ابید کُلیں انسانیتءِ سرا ہم بندگ بیت۔ آ وہدء سائنس بنداتی رنگء وتی کسانیءِ دوران ات ءُ دیم پہ شیر جوانیء گام بُرّان ات۔ انسانء نوک نوکء وتی زندگی ءُ کاراں چہ پائدہ گرگءِ لذّتءِ چشگ بنگیج کتگ ات۔ آ وہدء پہ زاہر نانی پہمگء میکانیتءِ شبین بندیء۔ بنپدے حاصل ات۔ میکانکی مادن پہمئنءِ جہگیری میکانکی رہبنداں جہانی رہبند سرپد بوت انت ءُ آہانی ہیال ات کہ دُراہیں حیات دار ءُ بے حیاتیں چیز ہمے میکانکی مادن پہمئنءِ رہبندانی وسیلہء ردوم زوران انت۔ دلوت یک مشنیءِ تیرےءِ رنگء دارگ بوتگ انت ءُ گمان بستگ کہ مشینانی وڑا دلوت ہم درد ءُ دوراں چہ چٹ بے سما انت بزاں ایشاں دردے دور نہ کنت۔ اے فلسفیانی نِزّء انسان ہم یک پیچنیں مشینے ات۔ فرانسیسی فلسفہی جولین آفرائے دولامیتقیء وتی کتابءِ نام ’’ انسانی مشین ‘‘ کتگ ات۔
آ زمانگء جہان یک گھڑیالےءِ تمثیلءِ ردء گھڑیالے ہیال کنگ بوتگ ات۔ زاہر اِنت گھڑیال کسےء ساچستگ کت انت۔ گڑا اے جہان کہ یک گھڑیالے ایشیءِ ساچستکار کئے ا،نت؟ پرچا کہ جہان ءُ جہانءِ تہا چیزانی ردومءِ سرا پگر گور کنگ بہ بیت؟ اے نیامء پہ میکانکی رہبندانی کت ءُ اے سوالءِ پسّوءِ گیشّینگ سک گران ات۔ پرچا کہ میکانکی سلانی تہا ہر چیز سادہ اِنت۔ اگاں کسے بلیئرڈءِ میزءِ سرا بال ءُ بہ سُرینیت۔					
اے بال میزءِ سرا داں ہما وہدء سُریت داں کہ کسے ایشیءِ وت مداریت ءُ پدا داں ہما وہدء ساکن بیت داں کہ پدا یکے ایشیء حرکت مہ دنت۔ زاناں جہان ہم ہمے وڑا اِنت؟ ممکن ایں کہ یک وجودےء دنیاءِ اے گھڑیال چابی داتگ ءُ یل کتگ۔بلے اے کارءِ کنوک یک اروا وجودءِ واہند بیت۔		
چہ ایشیء اے گُمان بوت کہ میکانکی مادن پہمئنءِ تہا یکشلی ءُ ہمسنگی نیست۔ میکانکی مادن پہمئن جہان ءُ جہانءِ تہا بوتگیں ہر بدلیءِ سر چمّگ ءِ جیڑہءِ توجیلءِ واستہ یک ارواہیں وجودےءِ کمکء زوریت بزاں ہُداءِ نامء دنت۔ اے وڑیں ہیال ءُ لیکہء ’’توحیدیت ‘‘ گشنت۔ اے لیکہءِ ردء پدا ہر چیز یا علتءِ سوب اِنت بلے دنیاءِ ساچشتء پد اے جہانی گھڑیالءِ چابی دِیگء چہ دل سیر ا،نت بلے نی گھڑیال وت ترّگء اِنت۔					
بلے جہان ءُ انسانءِ بابتء میکانکی مادن پہمئن سماءِ تِرک ءُ توارء کپتگ کہ سما چی اِنت۔ اے گشت نہ کنت ءُ نے گشت کنت کہ انسانء عقل ءُ محبتءِ بود چہ کجا رستگ، آ حسنءِ زیبائیءِ پجارء چون کنت آ جبین یا باتنءِ گپاں چیا زوریت ءُ آ کسےءِ مہرءِ دامء پرچا کپیت؟ میکانیتءِ پلہ مرزانی پہ ایشانی توجیلء بازیں جہدےءِ سرچنڈ اِت۔					
لہتےءِ ہیال ات کہ ہیالی ہم بن اصلء مادنی ءُ مرئی اِنت۔ ایشانی ہیال ات کہ ہمے وڑا جگرء چہ زردیں آپ در کیت۔ ہمے وڑا مازوء چہ ہیال در کاینت۔ اے لیکہءِ تہا الکاپء راہبند است بلے انگت ہم اے گپ نہ گیشّینتگ کہ انسانءِ تہا اے پگری عمل پرچا است اِنت۔ چونائیا میکانیتءِ پلہ مرزانی دگہ یک بُرہےء اے آسر است کہ سسّا یا سما چونائیا انسانی بدنءِ بے روگ بٗویگءِ واستہ یک کمکی ضمیمہ یے چہ اے لیکہء میکانکی مادن پہمئنءِ شنگیں سورتء الکاپء زاہر بیت۔
پہ مادن پہمئن اے ہیال شنگتگیں ءُ بے ہمسنگ اِنت کہ دنیاءِ تہا مادنء ابید ہچ نیست ءُ اے لیکہ پہ ایشاں بے ہمسنگ اِنت کہ کجام ہم چیزے کہ مادن نہ اِنت آئیءِ پٹ ءُ پول دروگے کہ بہ بیت انچو کہ انسانءِ سسّا مادنی نہ اِنت اے وڑیء مادن پہمئن لیکہءِ تبء اے رد بیت کہ سسّا بیکاریں چیزے پہ یک ترندیں مادن پہمئنء اے المی اِنت کہ آ انسانی پگر ، جزبہ ءُ ارواہءِ وجودء مادنءِ بن ردومءِ پابند بہ گشیت ءُ ایشیءِ مادنی توجیل مناک بہ کنت۔
چونائیا میکانکی رہبند سما ءُ پگر داریں انسانی توجیلء کت نہ کنت کہ انسانی وتی منزلءِ ہیال ءُ ارادہے داریت ءُ اودا سر بٗوہگءِ جُہدء گوں پیڑانی اِنت۔ اے درگت میکانکی مادن پہمئنءِ گورا اِنچو سکت نیست کہ اے عملءِ توجیلءِ کارء پیلو بہ کنت۔ میکانکی مادن پہمئنء جہانءِ وحدتءِ فلسفہءِ ہما ڈیلہءِ سرا وتا برجا داشتگ۔ اے ڈیلہ جہانءِ وحدت کہ چونائیا یک کثرت ءُ تنوعءِ وحدت اِنتءِ لیکہءِ توجیلء سوبمند نہ اِنت۔ بلے میکانیتء دنیاءِ بابتء انچیں عکسے پیش کتگ یا دنیاءِ انچیں لیکہے بستگ کہ اے ارزانیء ارواہءِ فاعل ءُ مادنءِ مفعولءِ تہا تُش تُش بیت ءُ اے ڈیلہ ءُ ہیال پگر پہمئنءِ چہ باز جتا نہ ا،نت۔		
سہمی فلسفہ ایں تبے ممکن اِنت؟					
دنیاءِ تہا دو جوہر است۔ بزاں ارواہ ءُ مادنی جوہرءِ وجود۔ ءُ اے وجودءِ منوکء ثنویت گشنت۔ ثنویتءِ لیکہءِ ردء ارواہ ہم گواچن ءُ مادن اوں است۔ اے زاہر مادن پہمئن ءُ پگر پہمئنءِ میانءِ یک چیزے۔ اے چونائیا میکانکی مادن پہمئنءِ کچہ پکہ ایں لیکہانی آسر اِنت۔ باز براں پگو پہمئن ہم ثنویتءِ لیکہءِ نیمگا گامے جنت۔ چو کہ ایشاں ہم سائنس ءُ دنیائی گواچنانی لوٹءِ چار ءُ بچارء گوں وتی لیکہءِ تب بندگی ا۔نت ءُ اے ہم مادنی دنیاءِ وجودء چہ بیرگء انکار کت نہ کننت۔							
بلے ثنویت مادن پہمئن ءُ پگر پہمئنءِ ہمراہیء دگہ یک ’’ فلسفہ ایں تبے‘‘ نیست۔ شے ایں جیڑہانی توجیلءِ نیام ہمے میلءِ پلہ مرز پگر پہمئن ءُ مادن پہمئنءِ نیمگا دلگوش بنت۔ باز وہدء ثنویتءِ وسیلہء گشے سر زاہرء مادن پہمئنیء رد کنانء آ چیروکائیء منّگ بیت ءُ چہ اے وڑی پگری نظامء نزارگءِ جُہدے بیت۔ اے وڑیں چیریں مادن پہمئنی بورژوا زانتکارانی یک بلاہیں کارے کہ آ اے کارء ابرمی علمانی پہمگءِ واستہ کنت۔ ہبدہمی کرنءِ فرانسیسی زانتکار رینے ڈیکاٹءِ ثبویتءِ نادریں پلہ مرزے۔ آئیءِ ہیال ات کہ دنیاءِ تہا دو بنداتی جوہر انت۔ مادن کہ ایشیءِ بنپدی صفت شاہیگانی اِنت ءُ میکانی اِنت البت سسّاءِ بنپدی صفت پگر اِنت۔بزاں بدن ءُ ارواہ دو بنپدی جوہر ا۔نت۔ اے جوہریک دومیء چہ جتا انبت ءُ ایشانی میانء ہچ وڑیں رہوت ءُ رائن نیست۔		
بلے ریکارٹء ہیالی آسرے بستگ ات کہ سسّا ءُ مادن ہر دوئیں جہانی ءُ بنپدی انت بزاں ہُداءِ تہا متقارب بنت۔ ثنویتءِ ردء انسان ہم مادن ءُ سسّاءِ تہار ءُ روژناہیں پگری ہواری اِنت۔ اے لیکہءِ ردء انسان یک صفتےء چہ دلوتے ءُ دومی صفتء چہ فرشتہے سسّا انسانء علم ءُ حُسنءِ نیمگا رہادگ کنت البت مادن ایشیء دلوتیں کارانی لگامء بندیت۔ثنویت عمل سوجء ابید پنت ہم دنت۔ انسان پہ لہتے کارانی پیلویء ترندیں میلے زورگی اِنت انچو کہ شُد ءُ تُنّ ءُ بدنءِ واہشےءِ سرجمیء۔ انسان وتا نفسء پلگار ہم بہ کنت ءُ بدنء گرانیں چکاساں ہم بہ گوازینیت۔پرچا بدن آئیءِ دائمی ارواہءِ ادارُکیں مستقرے۔ ثنویتءِ اے ڈیلہ ہم پگر پہمئنءِ یک دروشمے۔					
ثنویتءِ دیم پہ دیمیء دائما وحدیت دارگ بیت۔ اے لیکہءِ ردء ارواہ ءُ مادن چہ یکےء رہبند زورگ بہ بنت ءُ اے رہبندانی ردء زندءِ گوازینگء مہکمیء برجا بٗوہگی اِنت اے ردء واحدیتءِ دو سورتء ممکن بیت، یا کہ مادن پہمئنءِ ردء زندءِ چکاساں بہ گوازین یا پگر پہمئنءِ ہسابء۔			
سوال ایش اِنت کہ پگر پہمئنی واحدیتءِ سرا استقامتء گوں کاربند بوت کنت یا نہ کنت؟ اے نیامء دُرستاں گیش رہبندار ءُ تچکیں پگر پہمئن فلسفہ بزاں ہیگلءِ فلسفہءِ مسالء زورگ بیتہیگلءِ ردء بنداتء یک بیرگیں لیکہ یا جہانی ارواہءِ وجود ات ہیگلءِ ردء ابرمءِ تبءِ گیشگیواریء مارا الما اے زانگی اِنت کہ جہانءِ زاہریں کثرت ءُ تنوعءِ کشء دو انچیں ارواہیں رہبند است انت کہ اے تنوعءِ تہا رہگیری دارنت ءُ جہانء یک واحدیں کُلے جوڑ کننت۔ چہ اے وڑیء دنیاءِ منّگء گوں ہیگل جہانءِ کثرت ءُ تنوعءِ توجیلے پیش کنت کہ ءُ اے توجیلءِ ردء دُراہیں وجوداں دو بہرءِ تہا کنت۔ پگر پہمئنءِ نِزّء ڈ نی ابرمی جہان چونائیا پگری جہانءِ ڈنی ءُ زاہریں پوستے۔ ہمے سوب اِنت کہ پگر پہمئن واحدیتءِ سرا مہکمیء گوں کار بند بوت نہ کنت۔					
،روچاں روبرکتی فلسفی یک انچیں نوکیں فلسفہےءِ بندگ ءُ ٹہشتء گوں دزگٹ انت کہ اے لیکہ مادن پہمئن ءُ یکجا بہ کنت۔ انچو کہ یک ڈیلہے’’ بے رنگیں واحدیت‘‘ ءِ ڈیلہ اِنت۔ اے ڈیلہ ئلیکہءِ پلہ مرز مادنی ارواہ یا پگرءِ تضادء ’’ بے کار ءُ فرسودہ‘‘ گشنت۔ ءُ ایشیءِ جاگہہء یک یکجائیں اکائی یے بندگءِ جہدء گوں سر ءُ چیر انت۔ دگہ ہم چشیں لیکہ است کہ آہانی گورا ہم جہانءِ بابتء دو لیکہ است کہ اے دوئیں لیکہانی پہمگء چہ بادن پہمئن ءُ پگر پہمئنءِ تضاد بے کمار بیت۔ چہ ایشاں یک لیکہےءِ ردء جہان ابرمءِ عمومداریں قدرتانی یک ہمسنگیں رہوتانی یکشلیں درچے دگہ یک لیکہےءِ ردء جہان انسانءِ کرد، آئیءِ واہش ءُ واہگانی ساچشت اِنت۔ سر زاہرء اے دُہرئن ایں نکتہ ہر یکےءِ پگرءِ یکیم کنگءِ سامانے۔ بلے اے گپ پدر اِنت کہ اے وڑیں تہرنءِ ’’ بے رنگیں واحدیت‘‘ چونائیا ثنویتءِ ڈولداریں کتگیں دروشمے۔				
دگہ یک لیکہے ہم است کہ اگاں دور ہیال یکے گُڑا سماءِ مادنءِ رہوتءِ درستاں چہ مہکم ءُ تچکیں ’’واحدیت پہمئن لیکہے سما بیت۔ اے لیکہءِ ردء مئے سسّا چہمادنء ہچ وڑ جتا نہ اِنت۔ پگر ہم بن اصل مادن اِنت۔ اے لیکہءِ پلہ مرز جوزف ڈیٹزگن ات۔							
بلے لیننء ایشیءِ سرا نگد گپتگ کہ آئیء اے وڑیں مادن پہمئن رپٹ گپتگیں ءُ سادہ کُشان ایشیءِ سرا چمشانکے دات کہ اے لیکہ مادن ءُ سماءِ ردیں گیشگیواری اِنت۔ پگرء مادنی گشگ یک ردیں پگرے پرچا کہ اے وڑیء چہ مادن پہمئنی ءُ پگر پہمئنی ہور تور بنت‘‘۔(۲۶)				
عمومداریں پگر پہمئنیءِ نزّء ارواہ یا پگر انسانءِ سماءِ سرا حصر نہ دارنت بلکیں آزات انت۔ واحدیتءِ سرا مہکمیء گوں کاربندیں مادن پہمئنی پگرء مادنء گوں یکجائی نہ کنت۔ بلکیں پگرءِ سماءِ دیمروئیءِ ستائیں شلانی تہا مادنء ارفعہ ایں نوشت گشنت۔							
قنوطی چشمینیءِ ردء:
نی ما پدٍ۱ ہما جیڑہءِ نیمگا سفر کنیں کہ ما ساریء پہ باوستےء داشتگ ات۔ پگر پہمئنی ءُ مادن پہمئیءِ چشمینءِ ردء انسانیتءِ باندات چی اِنت؟ ءُ پگر پہمئنی ءُ مادن پہمئنیءِ پلہ مرز زندگیءِ بابتء چونیں لیکہے دار انت؟			
ما ساریء ہم اے پگر نشان کتگ ات کہ باز وہدء مادن پہمئن نابکار ءُ بیدلیں مردم ہیال کنگ بنت۔ ایشاں تہنا بسیار خوریءُ لاپ ءِ تہا مان ریچگء ابید دگہ ہچ کار نیست۔ پگر پہمئن اے بُہتامءِ گُک بندگء باز جُہد کنت۔ آ مادن پہمئنء میکانیتء گوں ہٗور تٗور کنگء پد دعویٰ کننت کہ اے دنیاءِ قنوطی ءُ دلپروشیں سورتے پیشدار انت۔ آہانی ردء زندگی گُشے ابرمءِ دستء لیبوے کہ وسء چہ بے وس اِنت۔ آ جہانءِ ایدگہ چیزانی وڑا چیزے اءِ آزاتی، ارادہ، ساچشت ءُ جہانءِ بدل کنگءِ جُہد اے دُراہ ہیالی دروہاپ ا۔نت۔ انسان تہنا یک کارے کت کنت کہ آ پہ وتا جہانءِ دُراہیں دراں بند بہ کنت ءُ وتا جہانء چہ بہ سندیت، وتا سانیتءِ کار ءُ درکاراں چہ بہ سندیت ءُ ہر وڑیں جُہدء چہ یک کر بہ بیت ءُ وتی لذّت اٗوپارء گوں گلائش بہ بیت۔ بلے ما اے زانیں کہ اے وڑیں اسر پمیشکا در اتکگ انت کہ میکانکی مادن پہمئن وہدے پرشت ءُ پروش ءِ آماچ یا تذبذب بیت گُڑا آ مادن پہمئنءِ راہء چہ بے راہ بیت ءُ پگر پہمئنءِ دامء کپیت۔
بیائے چاریں کہ پگر پہمئنی پہ زندء چونیں قدر ءُ معیار پیش کنت۔ پگر پہمئنیءِ نِزّء انسان اے دنیاءِ تہا بازیں چیزےءِ حاصل کنگءِ اُمیت بست نہ کنت۔ پرچا کہ دنیاءِ بابتء پگر پہمئنءِ چشمین بن اصلء قنوطیت پسند بنت۔ آہانی نِزّء اے دنیاءِ تہا مرگءِ جیڑہ ءُ ایوکیءِ ہاکمی اِنت۔				
گواچنیں آزاتی ءُ وت واکی، ساچشتءِ کمال مہر ءُ شادانیءِ وڑیں وقعت داریں قدرانی گورا ما انسان ہچ وڑا سر بوت نہ کنت۔ بلے پگر پہمئنی مارا اے ہالء دنت کہ اے دُراہیں لاچاریانی یک کراگاں ما زند ء بدل کت نہ کنیں بلے آئیء انچیں وڑےء سینگار اِت کنیں کہ آ ادا زندے بہ گوزیت۔ اے وڑا چون سینگارگ بوت کنت؟ پہ اے دنیاءِ سینگارگء المی ا،نت کہ ما آ دنیاءِ سرا ایمانے بہ بندیں پدا اے غیر مرئیء اصل ءُ گواچن ایں دنیا سرپد بہ بیں۔ ایشیءِ متلب اِنت انسان آ دنیاء گوں جُہلانکیں سیادی یے داریت۔ آ دنیاء گوں انسان رہوتیبرجا داشت کنت ءُ زیتاں پدا دومی دنیاء روت ءُ سر بیت۔ اگاں کسے اے فلسفہ اُمیتوار ءُ دلبڈی ایں پگرے سرپد بیت گُڑا پہ آئیء مادن پہمئن یک دروگیں اُمیتے کہ ایشیء، بنپدء رجائیت ءُ ہیالء دروہاپی است۔ ہمسریں رو برکتی فلسفہءِ سرا ہم قنوطیءِ ہاکمیءِ المانی سما بیت۔ آہانی نِزّء مئے زندگی توجیل نہ بیت پرچا کہ اے درد بکشیں تضاداں چہ سر بار اِنت ءُ اے زندگیءِ آسر مرگ اِنت۔ چونائیا انسان زندءِ مول مراد نیست۔ اے بیرگء بے معنا سِنت۔ البت لہتے فلسفیاں (انچو کہ ژال پال سافتخ) انسانی وجودءِ اے گیشگیواریء چہ لہتے آشوبیں ام درچنگءِ جہد کتگ بلے اے آسر مُچ انت ءُ اے نیم تراچی ءُ نیم مزدور سبھائی پگراں چہ گیش ہچ وڑیں ارزشت نہ دار انت ایشیءِ نِزّء ٹہشتءِ جسد گواچنءِ عمومدار رہبندیں سماءِ سرا ہچ وڑا برجا دارگ نہ بیت۔ بلکیں اے جہد داں ہما وہدء ہم جاڑی ءُ برجا بہ بیت کہ زانت حقیقت سر گواچن بے معنا اِنت۔ بزاں اے جہدء گواچنءِ بے معنائیء گوں کار مہ بیت بلکیں اے گواچنءِ بے معنائیءِ یا وجد ہم ہمے وڑا برجا بہ بیت۔ زاہر اِنت کہ اے لیکہءِ ردء پہ آشوبء ہچ وڑیں ساپ ءُ گیشتگیں لیکہ ترندیں رہگیری ءُ یکجاہیں گل درکار نہ اِنت ءُ نہ لوٹیت۔			
انچو کہ پاسکل لینءِ لسانیں ناول ’’ لیخ غیودلیوشیوں‘‘ ءِ بنجاہی کارست گشیت کہ پوریاگر پہ وتی حقانی دیمپانیء ریڈیونینءُ پسرٹیء پمشکا منّیت کہ آہانی گورا ایشیء ابید دگہ دگہ راہ ءُ گچین نیست۔لوٹ ہمیش اِنت کہ آہاں ذاتءِ پاہارشانیءِ سبق دِیگ بہ بیت پرچا کہ آہانی باتن مادنی دنیاءِ بیرگیں ذرہ ئیگء مہ بیت۔
اے چشمینءِ ردء ہڑتالحق ءُ جمہوری آزادی ءُ وش ہالیں زندےءِ واستہ جہد انسانء چیزءِ قدرت/ پاؤر یا مادی دنیاءِ زدء بزگ کنگءِ معناہاں داریت۔ زاہر اِنت کہ اگاں عمومداریں رہبندانی رِدء سماءِ بنپدء بستگیں جہدءِ ہما اصل دروشم کنگ بہ بیت گُڑا راجمانیءِ اژہشت محکی نہ بیت بلے پگر ہمیشیں ہما بُرزیں پگرانی واستہ انچیں جہدےءِ لوٹء کنت کہ اے جہدء وتی پگرءِ کمال گُشنت۔ایشیءِ متلب ہمیش اِنت کہ اے تماھن قنوطیت ،گواچن اِیں عملءِ خابودی ءُ لبز بندیء ابید ہچے نہ اِنت۔پگر ہمیش اِنت اِنسانء وتی سرا بیسیء چہ زیر کنت۔ انسانء وتی سرا کسانیں جندءِ تاگتءِ بیسہ چہ ہم ودگ بیت چہ ایشیء آ وتی زندءِ راہانی گچینء ہم بے بہر بیت۔ کانٹءِ فلسفہ ہیربندئن ءُ عملءِ انچیں فلسفہے درسء گوں بندوک اِنت۔							
کانٹءِ لیکہ اِنت کہ انسان وتی فرضءِ گوانکء ہیرگیں رہبندےءِ وڑا بہ منّیت۔ آئیء وتی باتنءِ پرمان پیلو کنگی ااے باتنی پرمان آئیءِ ماد نی زندء گوں دپ ورانت یا نہ ور انت۔ انسانء وتی نیکیں عملءِ مُزء چہ بے پرواہ ءُ ہیاپوہگی اِنت ءُ نے پہ اے عملانی جست ءُ پُرسء سرے جنگی انت۔ اے چشمینءِ سرا لہتے مردم اے نشان کنت کہ ہمے پگرءِ ردء پگر پہمئنیءِ تہا ستائیں پگرے توسیپ بیت بزاں ہمے پگرءِ ردء پگر پہمئنیء ٹوہیں ارزشتے رسیت۔ بلے کانٹ اے نکتہءِ سرا وتی گپء ہلاس نہ کنت بلکیں آئیءِ ردء۔ انسانءِ اے جہانءِ تہا صلا ءُ مُزءِ اُمیتے ہم نہ بندگی اِنت البت آ جہانء انسانء آئیءِ نیکیں کارانی مُزء رسیت۔ ہمائیء کہ فرضءِ گوانک یا مان نیاؤرت آ سزاءِ دامء کپنت۔ چونیائیا کانٹءِ لیکہءِ بنجاہی ہیال ہمیشِنت کہ اگاں انسانء ایوکا یل بہ کنئے گُڑا آ شریں عملانی نیمگا گام نہ جنت۔ المی اِنت کہ آہانی بُرزا دائما یکے بہ بیت کہ ایشانی رہشونیء بہ کنت۔
رجائیتءِ بنپد:
ما اے بنگپءِ سرا یک غیر منزلزل مادن پہمئنی ءُ تیوگیں پگر پہمئنیءِ ترندیں ہلاپ دار کارل مارکسءِ اے داشگاپ لبزاں چہ بندات بیت کنیں مارکس گشیت ’’ منا نام نہادیں علمی مردمانی عقلءِ سرا گُشے کندگ کیت کہ اگاں کسے انسانءِ جاگہہء کاہیگری یے جوڑ بہ بیت گُڑا آ الما انسانیتءِ درداں چہ دیما ترینیت تہنا وتی پوستءِ رکینگء پگر کت کننت‘‘۔ (۲۷)			
پگر پہمئنیءِ وڑا مادن پہمئنی ہم پہ نیکیءِ راہءِ سفرء آ برزیں زورانی کمکء تلب نہ کنت۔ کہ آ برے ترسینیت برے لالچ دنت ءُ انسانء نیکیءِ راہ ءِ راہی کنت۔ مہکمیں مادن پہمئنی وتی بود ءُ زورءِ سرا بیسہے بندیت۔ رجائیت پسند جہانءِ وشیں لیکہءِ کونپل ایشیءِ جہانءِ لیکہ رہبندداریں مادن پہمئنءِ ارزشت داریں کار انت۔ اے اُمیت بکشیں کونپل ایشیءِ جہانءِ ڈیلہ ءُ انسانءِ ڈیلہء چہ درکاینت ءُ سرپنت۔						
مادن پہمئن شخصءِ نِزّء دنیاءِ کثرت ءُ تنوعءِ تہا وحدت است ءُ اے وہد ءُ پراہگءِ تہا بے حدئن اِنت بلے انگت ہم اے الکاپء گیشگیوار نہ اِنت کہ مادن پہمئنءِ نِزّء اے جہانء انسانءِ مقام کجا اِنت ءُ سما چیا ظہور پذیر اِنت۔
عظمیں گھڑی سازءِ ڈیلہءِ کمک ءُ کماکرء ابید جہانءِ اے لیکہءِ محبتءِ ثابت کنگءِ واستہ المی اِنت کہ اے عملءِ پجار کنگ بہ بیت کہ دُراہیں حیات دار ءُ بے حیات البت انسانیتءِ ہم دُراہیں رنگ بہ رنگیں موجودانی کشء مخفی قوت وت مادن یا ابرمءِ تہا موجود انت۔ نے کہ ایشیءِ ڈنء۔			
یک وہدے کہ ات وہدے ابرم ءُ انسانءِ بابتء علم سک کم ءُ بے حدئن بوتگ ءُ جیڑہ سک سادائیں وزےءِ ردء توجیل بوتگنت سما یا ارواہ بے حیاتیں چیزےء چہ ہچ وڑا ردوم نہ زورنت بلکہ ارواہ ہم ہر چیزءِ تہا است بیت۔ پہ شبینے ما گشت کنیں کہ ارواہ سنگانی آپءِ ءُ زمینءِ تہا ہم گواہ کنت بلے ایشانی تہا ارواہ وابین بیت ءُ پل درچکانی تہا ارواہ بیدار بیت۔ البت انسانءِ تہا ارواہءِ چم پچ بنت۔ اے لیکہء مادنیں حیاتیت یا ہیولیت گشنت۔ اے لیکہ سک سادہ اِنت بلے گواچیء چہ سک باز دور اِنت۔ بے شک ہمسریں مادن پہمئنءِ واستہ پہمگابل کبول نہ اِنت۔
بیائے اے جیڑہءِ سرا دگہ نگاہےء گوں ٹپاسے بندیں۔ زندگی چی ایت۔ اگاں یک سنگےء گوات ءُ توپانءِ تہا بدارئے گُڑا آہستو آہستو پروشان بیت۔ ایشیءِ شکل بدل بٗوہاں بیے بلے اے وتی جاگہہء بدل نہ کنت۔		
 ایشیءِ چپء اگاں حیات دارے بہ بیت آ پہ وتا یک جاہے شوہازیت۔ اے وڑیں جاورءِ تہپل ءُ سول ہم پہ وتا راہے در گیج انت۔			
حیاتدار چاگردء گوں یک راہے شوہاز انت ءُ مطابقتے دارنت ءُ خطرہء چہ رکگء غذاءِ شوہاز ءُ وتی چکانی پہریزگء وتی سرجمیں وجودءِ بدل بوتگیں جاورانی سرا یکشلہ پدکردءِ پاہارشانیء کننت۔				
بلے انسانء ابید ایدگہ دُراہیں ساہدارانی تہا چاگردءِ بدلیانی پدکردء عمل کنگءِ بود حدئن بیت۔ انسان تہنائی تنوع ءُ پیچین جاورانی تہا زندگ بیت ءُ یکشلہ جتا جتائیں ہالانی لوٹء چہ وتی ہسابء بدل کنت اگاں ہشکیءِ یک جناورے آپءِ تہا کنگ بہ بیت گُڑا آ مریت بلے انسان آکسیجنءِ ڈولء گوں آپءِ تہا ہم زندگ بیت منطقہ حارہءِ جناور قطب گوریچانیء کمے ہم زندگ بوت نہ کنت۔ بلے انسان اے ترندیں جاورانی تہا ہم وتی زندگ بٗوہگءِ سامانے ٹہینیت۔ بلے بیت پرچا کہ انسان بدنی ردء بے سر ءُ سامان اِنت۔ ایشیءِ بدنءِ سرا سُوّرءِ پوستے ہم نیست ایشیءِ ناخن ءُ دنتان ہم تیز نہ انت بلے پدا ہم ایدگہ جناورانی سرا باجے بارت۔							
پمیشکا انسانءِ گورا جاوپریس وتی ازمونءِ گیشگیواری ءُ بانداتءِ پیش گشیءِ است۔ یک نازانتکاریں ازمکارے ہم مشاق بیگء چہ باج بارت گوں وتی بستگیں ماڑیء۔ اے وڑ پمیشکا بیت کہ آ ماڑیءِ بندگء ساری آئیءِ سسّائی مراسہ ہے بندیت۔ ءُ ہمے کرد ا۔نت کہ انسانءِ سماء گوں بستگ ا۔نت۔ وہدے یک حیاتدارےءِ زندءِ جاور پیچین بٗوہان بنت گُڑا ایشیءِ آسرا سما ردوم زوریت۔ آ حیاتدار مادنءِ دیمروئیءِ ودی کتگیں اِنت ں پیداوار اِنت ءُ چارگء، لوٹانی ہسابء زندءِ کیسگءِ وسیلہ اِنت ہم۔ بشریات، نفسیات، حیاتیات ءُ نفسیاتی مجلیاتءِ وڑیں بازیں علماں اے گواچن درانگازاِتگ۔		
اول ایش اِنت کہ سما پمیشکا رُستگ ءُ ظہورء اتکگ کہ انسان چاگردءِ لوٹانی ہسابء گیگیں ہالے بہ ٹہینیت۔پمیشکا چاِ بابتء راستیں سرپدی دنت۔ نا کہ سما بے کار بوتگ ات بلکیں پہ انسانء تاوان دار بوتگ ا دومی ایش اِنت سما انسانءِ عمل کردانی آسر اِنت۔ پمیشکا سما ہر ہمک بنپدی ءُ بنداتی کارےءِ پیلویءِ وسیلہ اِنت۔ چونائیا انسان تہنا گواچنءِ پہمگءِ بودء نداریت بلکیں وتی حاصل کتگیں اے عملءِ بنپدء زندگیءِ گیش کنگءِ ہم بود داریت۔			
بُرزءِ سطرانی تہا اے گپ گیشنتگ کہ مادن پہمئن ایں چشمین پرچا یک اُمیت بخسکیں ءُ رجائیت پسندیں چشمینے۔ چپ ءُ چاگردءِ جہانءِ بے شماریں تنوع ءُ گواچنء چہ بے پگر کہ انسان ہچ وڑا ہم ہر چیزءِ سرا قادر نہ اِنت۔ بلے دنیاءِ تہا انسانءِ ہال اینچو ہم دلپروشیں ساہتانی تہا نہ اِنت۔ چہ دنیاءِ گیشگیواریء انگت ہم انسانء لہتے کار کنگی اِنت بلے ایدگہ گپے کہ پہ اے کار چینچو مدت درکار اِنت۔ بلے انسانی اے علمء چہ پائدے الما گریت۔ جہان انسانءِ گیش بٗوؤکیں قدرت ءُ تاگتء بے حدئن ایں جاہ ہم دنت۔ بلے ہچ وڑیں ماروکیں زورء انگت انسانء اینچو ساہ نہ بکشاتگ کہ پگر پہمئن ایشیءِ توسیپء کننت۔ مادن پہمئن ایں رجائیتءِ بنپد اے عملءِ سرا برجا انت کہ انسان ابرم ءُ ایدگہ مردماں گوں جہلاکنیں نامیاتی سیادیاں گوں بستگ ا۔نت۔				
ہیلمٹ اکاؤنت؟
انسانءِ بستارءِ جست پر اِنت یا علمءِ ہلاہوش اِنت			
ما اے گپء ساریء گیشنتگ ات۔ کہ مادن پہمئن ءُ پگر پہمئنءِ میانء بنپدی نزاعیں جیڑہے است۔ کہ اے دنیاء ما زانت کنیں ی نا بزاں دنیاءِ بابتء علم ممکن نہ اِنت یا نہ بزاں دنیاءِ علم ممکن اِنت یا نہ اِنت؟ البت اے ہم گشگ بیت کہ فلسفہءِ بنپدی جیڑہءِ چست کنگ یا زانگءِ واستہ المی اِنت کہ ما دنیاءِ بابتء چی زانت کنیں اے سوالء گوں اے سوال ہم گیش کنگ یا بہ بیت کہ اے دنیا پہمگ بیت یا نہ بیت ‘‘ اے درگتء بیائے فلسفہءِ بنپدی ءُ بنداتی جیڑہءِ راست ءُ الکاپیں پجارےءِ گیشنگءِ جہدء کنیں۔				
اے جیڑہءِ دو دروشم انت یکے دروشم ءُ نیمگے وجودیاتی یاگواچن پہمئن اِنت بزاں اے سوال جود ءُ سماء چہ ساریء چی ءُ کئے ودی بیت۔ دومی دروشم علمی یا علمیاتی ا،نت کہ چپ ءُ چاگرد ءُ دنیاءِ علم حاصل بیت یا نہ بیت؟		
ما ساری ہم گپ گیشنتگ کہ کجام ہم بے تذبذبیں مادن پہمئن یے ابرمء چہ سماءِ ودی بٗوہگءِ عملءِ گیشگیواریءِ نیامء اے نیامء اے سوالءِ ہم پسّوء دنت کہ دنیاءِ علم ممکن اِنت۔ ما نہ تہنا اے گیشگیواریء کنیں کہ چے پیم زندگی ءُ زندگیء پدا ایشیءِ ستائیں حاصل بزاں انسان ودی بوتگ۔ بلکیں ما اے سوالءِ ہم جوابء دئیں کہ زند ءُ سما پرچا ودی بنت۔ ما زانیں کہ انسانءِ وجودءِ واستہ المی اِنت کہ ایشیء دنیاءِ راستیں علم حاصل بہ بیت بزاں پہ دنیاءِ زانگء راستیں علمء بزانت۔ پمیشکا ہمے بنپدء ما اے آسرا داریں کہ انسان دنیاءِ بابتء علم حاصل کت کنت۔ مادنءِ پیشبند بٗوہگءِ لیکہء گوں مارا اے موہء ہم دنت کہ ما اے سوالءِ جوابء انکارءِ تہا ودی ایں کہ انسان دنیاءِ بابتء علم حاصل کت کنت۔ چونائیا اے ہردوئیں سوال انچیں جہلانکی یےء گوں یک ءُ دومیء بستگ انت کہ ما اے دوئیناں کنگء گوں ایشاں فلسفہءِ بنداتی جیڑہانی دو ایجابیں چیز ءُ اجزاء ہم گشت کنیں۔
بلے دائما اے ممکن مہ بیت کہ فلسفہءِ اے دوئیں دروشمانی یک باسکانی میانء رہوتے بہ بیت۔ باز وہدء پگر پہمئن یک مول ءُ مرادےءِ پیلویء پہ زانت اے سادہیں جیڑہ مانگیشینگءِ جہدء کننت۔ آ اے وڑا چیا ءُ چے پیم کننت۔	
پگر پہمئیءِ لیکہ انت کہ انسانءِ ارواہءِ یک پاسو (جہت)ءِ وصف یے ایش اِنت کہ اے ارواہءِ علمءِ ہلاہوشءِ کساس نیست۔ اے انسانءِ ہما وصف اِنت۔ کہ ایشیءِ دروشم ءُ تجسیم ڈاکٹر فاؤسٹءِ کارستءِ تہا دست کپیت دومی نیمگا انسانءِ ارواہءِ ہماپاسو اِنت کہ ایشیءِ دروشم ہیلٹءِ کارستءِ تہا ہما ’’لعنتی‘‘ سوال چہ بیت کہ دنیاءِ تہا انسانءِ بستارءِ بابتء اِنت کہ من کئے آں؟ من کجا روگایاں؟ پمنی سرا جہتءِ ہاکمی برجا اِنت یا من جہتءِ ہاکمیءِ سرا شکے بنداں ءُ بیہارے بکشاں؟ فلسفی کئی ءُ چیءِ رندگیریء بہ کنت ماؤسٹءِ؟ کہ تہنا انسانءِ علمی بود ءُ زانشتء گوں تبے داریت یا ہیلٹءِ زند ءُ پداں بہ بیت کہ دنیاءِ تہا آ انسانءِ مقام ءُ بستارءِ بابتء جیڑگء اِنت۔ پگر پہمئنیءِ لیکہءِ ردء جتا جتائیں فلسفیانی سرا ارواہءِ جتا جتائیں پاسوانی ہاکمی است ءُ اے ہاکمیءِ درگتء آ اے چار انت کہ کجام جیڑہ گیشتر بنداتی یا بنپدی اِنت ءُ ارزشت دار اِنت۔		
باز ہمسریں فلسفیانی ہیال اِنت کہ اے سوال بن اصلء یک سوالے نہ اِنت بلکیں دو آزاتیں سوال انت۔ انچو کہ آ گشنت کہ ایجابینءِ رہبندءِ گپ تہنا علمئنءِ سوالانی تہا چہ توجیل بیت۔ آ تہنا انسانی علمءِ گورا سر بٗوہگءِ عملءِ وانگ ءُ زانگء سر ءُ چیر اِنت ءُ آہاں اے ہیالء گوں ہچ کار نیست کہ پہ علمءِ حاصلء انسانءِ زانت ءُ بود چتو ودی بیت۔					
راستہبندئنءِ فلسفیانی ہیال اِنت کہ علمءِ جیڑہ حدء گیش ردیں جیڑہے ءُ پمیشکا اے فلسفیانی زانگءِ ہبءِ سوبء بوت نہ کنت۔ ایشانی وتی گورا ہم اے سوالء ہچ ارزشت نیست کہ دنیاءِ علم چوں حاصل کنگ بہ بیت۔ بلکیں آہانی گورا جیرہ ایش اِنت کہ دنیاءِ تہا یک گونگیں ایمنی یے چتور حاصل کنگ بہ بیت۔ ءُ زندگی چوں ساکمیں وڑےء گوازینگ بہ بیت۔ آہانی ردء ہما چیزءِ توجیل در نہ اِنت آہانی بابتء جیڑگ نہ لوٹیت انسانءِ گواچن ءُ راستیءِ شوہازگ بٗوہگی اِنت بلکیں پہ اے جیڑہانی توجیلء راہے کشّگی اِنت کہ بازیں وہدء انسانے ہم جیڑہانی دوچاریء بے چاڑ بیت۔					
نوکیں تھامسٹانی ہیال اِنت کہ فلسفیاں اے مناک کنگی انت کہ کھاءِ ہر تاک، ہر پُل، تمامیں انسان، دُراہیں استالءُ علمانی شاہ ءُ سرجمیں جہان، ہُداءِ وجود ءُ دنیاءِ تہا ایشیءِ ہر دم است بٗوہگءِ شاید است۔ اے دُراہیں چیزانی مناک کنگ فلسفیءِ کار اِنت۔							
گُڑا پہمئن (وجودیت)ءِ فلسفہءِ پلہ مرزانی ہیال اِنت کہ وہدے انسان چہ وتا بیدار بہ بیت ءُ وتا بہ زانت گُڑا اے جہانءِ پہمگءِ سوال ہمے وت پہمی ءُ وت زانتی یا ذات شناسیءِ تہا توجیل بیت پرچا کہ ہر یکے وتی باتنی دنیاءِ زانگء گیشتر دلاپ اِنت ءُ ہُب دار اِنت۔ البت آ ڈنی دنیء ہم زانگ لوٹیت بلے چو باتنی دنیاءِ زانگء چہ گیش ایشیء ارزشت نہ بکشیت۔			
فلسفہءِ بنداتی سوالانی اے وڑا پرشت ءُ پروشء چہ چی بوت؟چونیں آسرے درا بوت؟ بیائے گمان کنیں کہ ما چہ اے نکتہء گوں تپاک کنیں کہ فلسفہ تہا شخصءِ وت زانتیءِ جیڑہ ءُ ایشیءِ قدر ءُ میلانی پجارءِ جیڑہء گوں سرے داریت۔ چون بوت کہ ما اے نکتہءِ جیڑہانی دراں سمائی رنگء بہ بند انت گُڑا ما وت زانتی ءُ شخصءِ ذاتی میل ءُ قدرانی جیڑہءِ یک ا یمن بکشیں جواب دات ءُ گیشّینت کنیں؟ جہان ءُ اے جہانءِ یک بہرےءِ بزاں انسان چون ودی بوتگ؟ شخص اے جہانءِ تہا ایوک ءُ تہنا اِنت؟ ءُ وت وتی ذاتء تہا سرجم اِنت؟ یا آ ابرم ءُ راجمانیءِ یک بہرے؟ بزاں اگاں ما سسّا ءُ مادنءِ میانء پیشبند (تقدم) ءِ جیڑہء گوں جاہلیں ہیالے داریں گُڑا ما ابرم ءُ ایدگہ مردماں گوں یک شخصےءِ بسات ءُ سیادیئہ دگہ یک شخصے زبہر کن ایں ءُ گزشت ءُ ہیالء چہ آئیءِ سیادی ہم سد انت۔ءُ ہلاس بنت۔ اگاں ما انسانءِ سمایاں چہ جہانء بہ سند ایں گُڑا اے نیامء پہ مارا تہا اے گپ پشت کپیت کہ راجمانیء گوں مارا ہچ کار نیست اگاں شیکسپیئر ہیلٹء یک انیں بے گواچن ایں مردمے جوڑ بُہ کتیں گُڑا بوت کنت ازمءِ ہسابء اے چشیں عظمیں کارستےءِ ساچشتء سوبمند نہ بوتگ ات بلے گُواہیئمنانی لیکہ ہمیش اِنت۔
فلسفہءِ اے شہرن پہ زانت انسانءِ یکجائنی (اجتماعی) دروشمء چٹ ڈالچار کنت۔ ءُ ہمے وڑا ہمسریں زمانگئِنداتی بنپدی جیڑہانی سرا باوست ءِ بندگء سوبمند نہ بیت۔ گُواہپہمئنءِ پلہ مرز دائما انسانی ءُ جہانءِ میانء سیادی ءُ رہوتء وتی پگرءِ سیمسراں کشیت ءُ دچگل دنت انسانءِ ہما عمل کہ انسان جہانءِ ٹہشت ءُ اژ ٹہشتءِ عملء وتی ہر عملءِ بنپدء داریت گُواپہمئن ہمے عملءِ سرا پگر کنگء چہ مکنءِ درسء دینئت۔						
چونائیا اگاں فلسفہءِ دُراہیں جیڑہاں علم ءُ وت زانتیءِ جیڑہانی گردشء بہ بندیں گُڑا ما علمئنءِ جیڑہانی توجیلء ہم بے بہر بیں۔ اے وڑیں میلءِ متلب اے بیت کہ ما ہر یک راجمانی جہدےء چہ وتی دامنء کشّگء ایں ءُ سیادیاں ما ندارگء ایں ءُ جہانی سسّائی یا جہانءِ لیکہءِ تہا استیں ہر ہمک ہاسیں جیڑہانی توجیلء وتی دُراہیں جہدانی درءِ دپ بستگ ءُ ہُشک دست نشتگ اِنت۔		
چونائیا ہما فلسفہءِ بنداتی جیڑہء دا یا دوء چی گیش بہرانی تہا بہرگیریءِ پلہ مرزی نہ کننت۔ آ پہ وتی لیکہء باز حجتے دینئت۔ آہانی گشگ اِنت کہ پہ دنیاءِ گیشگیواریء امکانیءِ جیڑہء گوں مادن ءُ سسّاءِ پیشبندیءِ جیڑہء گوں ہچ وڑیں سیادی نیست۔ پہ وتی اے لیکہء آ محبت دینئت کہ چشیں پگر پہمئنی فلسفی است کہ آہانی ہیالء ما وتی آتراپءِ دنیاء زانت کن ایں۔ کوہنیں زمانگءِ عظمیں پگر پہمئن ایں فلسفی افلاطون ءُ ایشیء ابید ہیگل ہم اے ہیال کنت کہ دنیاءِ علم ممکن اِنت بلے ایشانی لیکہ حق ءُ دل ہمیش بوتگ؟				
پہ اے جیڑہءِ شریں وڑےء پہمگء بیائے ما پگر پہمئنءِ دو تہر نانی کچل کیلء کنیں چہ ایشاں یکے شور دُراہی پگر پہمئن اِنت ءُ دومی عمومداریں پگر پہمئن اِنت۔
یک زیملکارے بلے زیملءِ ازبابان چہ زبہر اِنت ابید بے سُریں باجہ یے۔
عمومداریں پگر پہمئنانی ہیال اِنت کہ دنیا سسّا یا سماءِ سرا برجم ءُ برجا اِنت ءُ انسانءِ سما کامل نہ اِنت کہ باز وہدء اے جہانءِ مانگیشیتگیں چیزانی گیشنگء سوبمند نہ بیت بلکیں پروش وارت ءُ مشکلانی دیما شکین دیم بیت باز وہدء جذبہ راسبندی محتاجی نہ مرّینتگ ءُ ایشانی سرا ہاکم بنت انسانء رد کت کنت ءُ بیرگیں پرمانے دیما وتی بزگیء منّیت ءُ سرء سجدہء بارت ایشاں ابید انسانءِ زندءِ کسان اِنت ءُ اے کسانیں زندءِ تہا ہم آ باز دیراں وتی سسّاء کار بست نہ کنت۔ بلے دگہ یک تھل ءُ سسّایے است۔ آ بیرگ آ اِنت ءُ ابرمء چہ پرے اِنت اے عقل انسانءِ وجودء چہ ساری است داریت ءُ دائمی رنگء است بٗوہان بیت۔ انسان سسّا اے ارشیں عقلءِ کلءِ یک بہرے ءُ آئیءِ یک مُجیں عکسے۔	
چونائیا اے لیکہءِ ردء ارشیں تھل کُل اِنت ءُ اے انسانء آزاتیں وڑے ء بزاں عمومداریء است داریت ءُ وجود اِنت ءُ وت انسان ءُ تمامیں جہان ہمے ابرمء چہ پرے ایں ارواہءِ کردانی حاصل اِنت۔ عمومداریں پگر پہمئنءِ بنداتی ءُ بنپدی تب ءُ جوہر ہمیش اِنت۔						
عمومداریں پگر پہمئنءِ ردء ہم تھل یا سسّا تمامیں استیانی بنپد ءُ بندات اِنت۔ بلے ایشانی گورا ارشی بیرگ، الوہی عقلءِ کُلءِ نام ءُ نشان نہ گواہیت۔ شورداریں پگر پہمئنءِ لیکہء ردء انسانءِ آتراپءِ ہر چیز ایشیءِ وتی سسّا ءُ ہیالانی منّتء است انت بزاں استیءِ است بٗوہگ شور دار اِنت۔ ایشاں یقین اِنت کہ وہدے آ سہبء پاد کیت اے نیامء ہر چیز ودی بٗوہان بیت ءُ وہدے اے چماں بندیت یا وپسیت گُڑا ہر چیز ہلاس بیت۔ اے لیکہءِ پلہ مرز ہژدہمی کرنءِ انگلش فلسفی جیورج برکلےءِ ردء ’’ یک چیزےءِ است بٗوہگءِ متلب اِنت کہ کسے اے چیزءِ سمااِت (ادارک)ء اِنت(۲۸)					
شورداریں پگر پہمئنءِ تمامیں پلہ مرز اے وڑیں ترندیں لیکہءِ واہند نہ انت۔ انچو کہ چہ ایشاں یکے کانٹ اِنت ءُ کانٹءِ ردء دنیاءِ حقیقتء وجود است یا دنیاءِ است راست اِنت ءُ اے راست بٗوہگ منی ہیالءِ ٹہشت نہ اِنت۔ بلے کانٹءِ ہیال ات کہ مارا اے دنیاءِ بابتء ہچ سما نیست ءُ ما ایشیءِ بابتء ہچ نہ زانیں۔ ما تہنا وتی ہسانی حاملیں علماں زانیں ءُ ایشاں ابید مارا اے سما ہم نیست کہ اے حسانی دنیاءِ کش ءُ کِراں دنیاءِ تب ءُ نوعیت چی اِنت۔ انتہا پسند شورداریں پگر پہمئنءِ پلہ مرز ہمہ انانیت پسند گشگ بنت۔ ایشانی ہیال اِنت کہ بن اصلء تہنا انسانی سماءِ است بٗوہگءِ لیکہ راست اِنت۔ انچو کہ Aمی کرنءِ پگر پہمئن ایں فلسفی آرتھرپاور شوپن انچیں یک انانیت پسند فلسفی یے اے نویسیت کہ کُلیں جہان مئے ہیالانی منّتء ا،نت۔ گزشتءِ یک فرانسیسی مادن پہمئن ایں فلسفی یے ہیال اِنت کہ شورداریں پگر پہمئن این فلسفیءِ راسبند ہما باجہءِ وڑا اِنت کہ سرءِ ہوشے شتگ ءُ چہ گنوکیء اے ہیال کنت کہ آ وتا وت ساز کت ءُ جت کنت ءُ اے درگتء ایشیء یک زیمل کارے ہم نہ لوٹیت۔ ہمے وڑا شورداریں پگر پہمئنءِ پلہ مرز اے سرپد بنت کہ انسان یک ڈنی سوبےء ابید کت کنت، مار اِت کنت ءُ درد ءُ اندوہءِ زدء بوت کنت۔					
اے وڑیں فلسفہ انسانءِ عقل ءُ آئیءِ بنداتی ءُ بنپدی راسبندء چہ متضاد اِنت اے فلسفہ سک بیمناک ءُ خطراِنت چو کہ اگاں مئے سرجمیں زندگی مئے ہیالانی منّتء است انت گُڑا وانگ ءُ زانگ۔ کار ءُ روزگار ءُ جہد ءُ جفا نہ لوٹیت ہر چیز یک وابے ءُ ہرجہد گواتء جنگے بندگ اِنت۔				
عمومداریں پگر پہمئنءِ راسبند ہم ایشیء سک باز گہتر نہ اِنت اگاں ما زیملءِ ازبابءِ ر ءُ مسال بداریں گُڑا عمومداریں سرجمیں عقل یک انچیں زیمل کارےءِ رنگء درا بیت کہ زیملءِ ازبابء ابید (بزاں ابرم جناور ءُ انسانء ابید) کوکاریں چیہالے آڑاؤر کتگ ئِے ما اے گپ ٹپاس اِت کہ پگر پہمئنءِ پلہ مرزیء فلسفی چونیں اجب ءُ آبلہ داریں پگر ءُ ڈیلہانی پلہ مرزیء کننت۔ بیائے نی چاریں کہ جہانءِ علمءِ امکانءِ بابتء پگر پہمئنءِ لیکہ چی اِنت؟
عمومداریں پگر پہمئن اے عمومیء کننت کہ اے بے شک دنیاءِ علم ممکن اِنت بلے بیائے چاریں کہ ایشانی گورا اے چی معنا داریت کہ علمءِ امکان یا ممکنءِ گیشگیواریء چون کننت۔ افلاطونءِ ہیال اِنت کہ انسان جہانءِ علمء حاصل کت کنت بلے اے جہان مئے آتراپءِ مادنی جہان نہ اِنت بلکیں اے جہان ہما زگریں دنیا اِنت کہ انشاں مادنءِ تہا زندگیءِ ارواہ دم کتگ ءُ مادن ساز اِتگ یک وہدے ات کہ انسانءِ ارواہ وت ہمے پگرءِ اے اقلیمءِ تہا بوتگ ءُ مروچاں ہم آ تی کوہنیں آژناگیءِ بنپدء پدا ہماہاں یات کت کنت چونائیا عمومداری پگر پہءِ نِزّء ’جہان‘ متلب اِنت کہ اے راستیں دنیا نہ اِنت بلکیں یک پگرءِ جہانے۔ ایشانی ہیالء پہ راستیءِ شوہازء راستیءِ وانگ ءُ راستیانی یکجائنی مقابل، پریس، تعسیم یا شک نہ لوٹیت انسان تہنا وتی سسّاء کار بہ بندیت گُڑا جہانءِ رازانی بابتء سرپد بیت۔						
شور داریں پگر پہمئنءِ چشمینءِ پلہ مرزیں فلسفیءِ واستہ ہالکار (معاملہ)انگت ہم سادہ انت اگاں کلیں دنیا مئے حس، سسّا ءُ ہیال ساچتگ این انت گُڑا زاہر اِنت کہ ما دنیاءِ علمء بزاں دنیاءِ بابتء ’’علم‘‘ حاصل کت کنیں پرچا کہ اے دنیاءِ سماءِ ساچشت ءُ سبینانی مجموعہ اِنت ہمے وڑا دنیاءِ علم چونائیا وت مئے سسّاءِ وت زانتی (خود آگہی) ء ابید دگہ ہچے نہ اِنت شورداریں پگر پہمئنءِ پلہ مرزاں چہ گواچنءِ ابرم ءُ راجمانیءِ عملانی رنگ رنگیءِ مُچیء چہ ہچ دلچسپی نیست پرچہ کہ آئیءِ نِزّء اے چیز نیست انت۔						
گواچن:
چونائیا شوردار ءُ عمومداریں پگر پہمئنءِ گورا دنیاءِ علم ممکن اِنت۔ بلے کجام دنیاءِ؟ اے راستیں دنیا کہ م اِدا زندگ اِنت۔ اے سک ڈولدار۔ عظیم ءُ پیچینین دنیا کہ ایشیءِ تہا قضا سک باز انت؟ نہ آ دنیا ایشانی وتی دنیا اِنت۔ آ دنیا ایشانی وتی پگر ءُ حسانی دنیا اِنت کہ اے دنیا فلسفیاں وت ساچیں رنگےء ساچتگ۔ چہ اے وڑیء آہانی گورا علم ءُ زانتءِ اے عمل سک باز سادہ اِنت اِدا آ مشکل ءُ جنجال نیست انت کہ چونائیا اے سائنسانےء تابان کننت سک ترند ءُ کوہیں راستانی شوہازء سائنسدانء پہ ہما چیزء سر جنان اِنت ءُ آ چیزءِ پٹ ءُ پول ءُ ساچگء ہما درداں چہ گوزیت اے دُراہیں چیز پگر پہمئنءِ علمئنءِ کیدء چہ ہلاس بنت۔ پگر پہمئنءِ نِزّء علمءِ جیڑہ تہنا یک پگرےءِ دومی پگرءِ پجاراِنت۔ بزاں انسان وتا نہ زانت۔							
پہ مادن پہمئنء جنجال کارانی رنگ ءُ نوعیت ءِ سک باز بنت۔ ما رہبندداریں (باصول) مادن چشمینءِ ردء علم ءُ زانتءِ جیڑہءِ تہا مشکل ءُ پیچنیء ابید یک بے حدئن ایں علمے ہم است۔ انسانیت قدم پہ قدم میزاں میزانء ابرمءِ رازاں آشکار کنان اِنت۔ انسان وت وتی سسّا، پگر ءُ حساں چہ علم نہ زوران اِنت بلکیں اے عمومداریں دنیاءِ علمءِ حاصل کنگءِ جہدء گوں سر ءُ چیر بٗوہان اِن کہ ایشیءِ سسّاءِ سرا آزاتیں بلکیں نہ تہنا ایشیءِ سسّاء چہ آزاتیں استی یے داریت۔ اے دنیاءِ راستیں علمءِ حاصل کنگ پمیشکا ممکن اِنت کہ عمومداریں دنیا یا مادن ءُ انسانءِ میانء سیادیءِ یک ہژدری ایں راہے ءُ بندے است۔ بلے اے عمل گزشتءِ یک زانشت (واقفیت) یا آژناگیءِ گیرے نہ اِنت۔ مادن چشمینءِ رد ء علمءِ آتراپءِ چیز ءُ زاہر نانی عکس یا نفل اِنت۔ ما دُراہ زانیں کہ کجام عکسےءِ بیرگء نقلءِ جوڑ کنگ یک گرانیں کارے ءُ ابرمءِ نقلءِ حاصل کنگ ہچ وڑا ارزانیں کارے نہ اِنت۔						
ما ٹپاس اِت کہ مادن پہمئن ءُ پگر پہمئن جہانء ءُ جہانءِ زانگء کپتگیں انسان ءُ جہانءِ علمءِ جیڑہء ہلاپیں وڑے چار نت۔			
اے دنیاءِ علم ممکن اِنت؟ ما اے آسرءِ گشگء رد نہ بیں کہ علمءِ ممکنءِ جیڑہ مادن ءُ سما ءُ پیشبندءِ جیڑہء چہ راستیں وڑے بندوک اِنت۔ چونائیا فلسفہءِ جیڑہ دو نہ انت۔ فلسفہءِ بنداتی جیڑہ یکے۔ پمیشکا فلسفہءِ اکائی ءُ وحدتءِ پروشگ ءُ جہانءِ لیکہءُ جہانءِ سسّائی وڑ ءُ پیما چہ ایشیءِ زبہر کنگءِ جہد بیکار مناک بوت۔
تضادانی جڑ ءُ روتگ:
انگتا ما ابرم، انسان ءُ علمءِ بابتء بازیں بوقلموانی ءُ نوکیں پگرانی بابتء باوستے جتگ۔ زاناں اے پگر چٹ بے بُن انت۔ یا لہتے دیمی ایں مردمانی دل بستگیں کسّہاں ابید ایشاں ارزشت نیست؟				
اہدی ایں مادن پہمئنانی لیکہ اِنت آ پگری چشمین ءُ لیکہ چٹ بے سر ءُ پادیں چیز انت۔ اے انسانءِ بیگواہیں پگرءِ آسرا رستگ انت۔ چہ اے وڑیء ایشانی سرا سنجیدہ ایں وڑےء ہیال گور کنگ ءُ جیڑہ بے کار اِنت۔ بلے اے پگر پہمئنءِ کلاگ گرگء چہ ایشیء جان نہ چُٹیت اے درگتء المی اِنت کہ ما ایشیءِ بُن ءُ ہنڈالاں درگیج ایں پدا ایشانی زانگءِ جہدء بکن ایں کہ اے یک مدتےء بگر داں انوگء پرچا چوں یکشلہء جاڑی ءُ برجا اِنت۔			
ما ساریء اے گپ گیشّینتگ ات کہ فلسفہءِ بُن ہنڈال ءُ ایشیءِ ظہورءِ سوب انسان ءُ عمل کرد ءُ ایشیءِ محنتءِ تہا است انت۔ ءُ فلسفہءِ کونپل ہمے مدامی ایں زندء چہ رُد انت۔ مادن پہمئنءُ پگر پہمئنءِ اے دوئیں تضادیں میلانی کش ءُ کرء ہم عملءِ سوب ءُ حرکت است انت۔					
محنتءِ نیامء ہر انسانے وتی لہتے حد ءُ نشان گیشّینیت پدا ہمے حد ءُ ہدفءِ گورا سر بٗوہگءِ واستہ لہتے گوچن ءُ ازباب شوہازیت۔ اے ازبابانی وسیلہ وتی کارء کنت ءُ آسرءِ رنگء وتی سسّاءِ مرادء حاصل کنت۔ آتش ءُ تیرے سازیت یا جناورانی نوکیں ذات یا غلہءِ ڈگارے حاصل کنت۔ زاہر اِنت آ وتی کار ءِ نیامء المیء اے جیڑیت کہ ایشیءِ آتراپءِ دنیا چہ ایشیء آزات اِنت۔
آ یک عمومداریں راستی یے ءُ ایشیء پہ وتی کارانی حاصل کنگء محنت کنگی اِنت یا کنگ کپیت۔ کمے زور ءُ ہاٹیگ جنگل اِنت ءُ اے نیامء آئیءِ علم ءُ مہارتءِ یک سطحے ہم درکار اِنت۔						
چونائیا اے دنیاء انسانء چہ آزات اِنتءُ عمومداریں وجودے ءُ ہستی یے داریت۔ بلے پدا ہم اے دنیاءِ زانت ہم ممکن اِنت ءُ ایشیءِ اصلاح ء چہ ہمے وڑا اے انسانءِ لوٹ ءُ درکارانی ہسابء ساٹگ بیت انچو کہ انسان کشارءِ چارگ ءُ دلوتانی دارگء ابرمی چیزاں کارمرز کنت ءُ جتا جتائیں ابرمی چیزانی کارمرزیء چہ جتا جتائیں ازباب اڑ کنت۔					
اے وڑا انسان تیوگیں دنیاءِ سرا وتی ازمودءِ علمین کنت۔ پہ ایشیء ابرم یک عظیم کار جاہے ءُ آ اے عظمیں کارجاہء یک کار کنوکے۔ ہمے جہانی میل ءُ پہم اِنت کہ مادن پہمئن ایں بنپدءِ بستارء داریت۔				
انسانی محنتءِ تہا سائنس علم آئیءِ وفاداریں کمکار بوتگنت۔ پمیشکا مادنی فلسفہ دائما وتا علماں چہ سیر آپ کنت ءُ آسرانی صدق ءُ توثیقءِ واستہ سائنسی حاصلانی سرا بیسہ بندانء سائنسءِ کمکار ہم جوڑ بیت۔ بستمی کرنءِ ممتاز سائنسدان مارکسی پلانگءِ ہیال ات چونائیا ابرمءِ بیرگیں راستیءِ تہا غیر متزلزل ءُ مہکمیں ایمان کجام ہم پولکارءِ کارانی ابرمی رنگ ءُ اولی شرط ا۔ بلے ساچشتی سائنسی پٹ ءُ پول مادن پہمئنء گوں بیرگء ہژدریء ہمبند ءُ مشروط اِنت۔			
اے یک کزائیں گپے نہ اِنت کہ مادن پہمئنءِ جتائیں سیلانی ردوم ہاسیں وڑےء سائنسی دریافتاں گوں بندوک اِنت۔ انچو کہ نکولاؤس کوپر نیکسءِ اے پگر ءُ لیکہ کہ روچ بنجاہ ا،نت ءُ ایدگہ دُراہیں سیارہ ایشیءِ گردشء ترّنت اے لیکہء نہ تہنا ابرمی علمانی تہا آشوبیں پیشگامیاں حرکتے بکشاتگ بلکہ آ پہ مادنی فلسفہء ہم ارزشت دار انت کوپرنیکسءِ زمانگء زمین جہانءِ بے حرکتیں بنجاہ پگر کنگ بوتگ کہ سیارہ ءُ استال ءُ فلکءِ ایدگہ جسد زمینءِ حدانی تہا گردش کننت۔ آہانی ہیال ات کہ زمینءِ سرءِ ہر چیز ادارکی ءُ ناسرجم اِنت البت ماہء آ دیم ہر چیز لازوال بے بدلام ءُ سرجم ات۔				
زمینءِ بنجاہءِ لیکہءِ ابطالءِ معنا ایش ات کہ وت زمین ہم ایدگہ بے شمار سیارہانی وڑا یک سیارہ یے جوڑ بوت۔ ءُ ماہءِ چیر (زیرقمری) ءُ ماہء آ دیم (بارے قمر) دنیاہانی تہا جہانیءِ ہما بہرگیری ہم ہلاس بوت کہ ہمے بہرگیریءِ بنپدء اے دوئیں دنیاہانی میانء جتا جتائیں رہبند دارگ بوتگ ات۔ اے وڑیء دنیا مروچاں یک واحدیں کُلےءِ رنگء پہمگ بیت۔ کوپرنیکسء دنیاءِ شاہیگان کتگ انت ءُ اے دنیا انسانیتءِ راہء راہی ہم کتگ چہ وڑیء پراہگءِ بے حدئن حجتیں وڑےء مناک بوت۔ روچء بنجاہیءِ پگر اے فلسفہ ایں پگرانی گیشینگء ہم کمکار بوت کہ آہانی ردء علمءِ عمل تہنا سطحءِ سرا شنگیں راستیانی چنگءُ یکجا کنگ نہ انت بلکیں علم ڈنی زاہرانان کش ءُ کرء چیریں جوہرانی (ماہیت) کشگءِ ہم نام اِنت اے وڑیء کوپرنیکسءِ دریافتء ابرم ءُ انسانءِ بابتء مادن پہمئن ایں چشمینءِ صدق ءُ دیمروئیء کمکے بکشاتگ۔				
میکانیتءِ رُدوم ءُ دیمروئیء ہبدہمی کرنءِ نیامء مادنی فلسفہءِ میکانکی شکلءِ ردومءِ واستہ یک محرکے داتگ ءُ ہبدہمی کرنءِ تہا حیاتیات ءُ طبیعات ءُ کیمیاءِ تیز رپتاریں دیمروئیءِ ہمراہیء مادن پہمئنءِ ستائیں سورت۔ جدلیاتی مادن پہمئنء ردوم زُرت۔					
مادن پہمئن محبت علم ءُ عقلءِ سرا بیسہ بندیت ہمے سوبء آ دائما حدے نہ حدےء شکء سر بار بیت۔ بے بیسہی زاہریں ءُ چیزءِ بنپال (تہہ)ءِ گورا سر بٗوہگءِ جُست ءُ پُرس، یکشلیں صدق ءُ الکاپیں پُرسش (نقش) مادنی سسّائی ءُ جہانءِ لیکہءِ امتیازیں وصف انت۔ پمیشکا مادنی چشمین دینی ستکانی نیمگا ہم نگدیں دستے شہاریت۔ یک عیسائی دین زانت طرطولین گشیت ’’ چو کہ اے دینی ستک بے معنا اِنت پمیشکا منی گورا اے کارء ابید دگہ راہ نیست کہ ایشیءِ سرا ایمان بہ بنداں‘‘ ایشیءِ چپء مادن پہمئن اے گشیت کہ چو کہ اے گپ بے معنا اِنت پمیشکا ممکن نہ اِنت کہ اے راست بہ بیت ءُ چونائیا آ اے گپءِ راستیءِ بنپالء سر بٗوہگءِ واستہ تضاد شوہازیگ اِنت۔ ہر دورءِ ہر یک راجےءِ مادن پہمئنانی ما بہ امتیاز ہمیش اِنت کہ آ دُراہ نگدیں سسّایے واہند انت انچو کہ اہدی ایں ہند ءُ مادن پہمئنانی بابتء جواہر لعل نہرو نویسیت۔				
’’ مادن پہمئنء بگر نہ دینی ستک ءُ دین پہمئنءِ دُراہیں کش ءُ تلاں زندءِ تہا زور ءُ واک ءُ مراعاتی تحفظ بیہار داتگنت آہاں دیدوں راہبانہ زاہر ءُ ربیتی ستک رد کتگ انت ءُ اے لیکہءِ جارء گوں لیکہے داشتگ کہ ستک آزاد بہ بیت۔ ستک مفروضہ ءُ گزشتءِ سنداتی پابند مہ بیت۔ مادن پہمئنان دیم ءُ سحر ءُ جادوءِ دُراہیں دروشماں کلاگ اوں گپتگ ءُ ایر جتگ انت۔				
یازدہمی کرنءِ ظیم رو درکتی سائنسدان ءُ زانتکار عمر خیامء ہمے لیکہءِ پاہاشانیء نویستگ کہ مسیتاں۔						
کلیساہاں ءُ ہُداءِ دیما						
آ دومیءِ پگرء گوں لرزگے زورنت				
ءُ جنّتءِ وشیں واب اوں گند اِنت				
بلے							
ہمائیء دنیاءِ چاچ معنا کتگ					
آ وتی دلءِ تہا ڈنگرے رُدگء نیلیت(۳۰)			
ہمے نگدی چشمینءِ راہءِ سفرء کشّانء پگر گُشے گیشتر ڈولدار بوتگ علمءِ حاصل بنزہ پیچن بوتگ انت ءُ راستیء ہمسنگیں مادن لیکہءِ ٹہشت بوت۔		
بلے پگر پہمئنء ہم نیلگیں پراہگء چہ ردوم ُرتگ ایشیءِ ودی بٗوہگءِ تہا ہم انسانءِ عمل کردانی دست مان۔ آ اے کرد منفی معنا داریت۔ البت انسان دائما وتی مول مُرادانی گورا سر بوت نہ کنت۔ اے گپ ہما اہدی ایں زمانگءِ سرا عملین بیت وہدے بنداتی فلسفہ ایں پگر دروشم گران اتنت۔ آ وہدء انسان بازیں مشکلانی دیمپان انت باز وہدء آ ناسالا ہالانی دیمپان ات ءُ پہ اے مشکلانی گیشگیوار ءُ معنا کنگء چہ ہم زبہر بوتگنت چش اِنت چیا کہ کسے گار کنگ کپیت ءُ کسے کارء چہ فراغت اِنت۔						
جہانءِ اے نظام کئے جوڑ کتگ؟ انسانءِ مرگء پد ارواہ کجا روت جاہ گریت؟
ابرمی زورانی کش مہ کشء انسانءِ بے وسی ءُ زندگیءِ مانگیشتگیں ءُ بنپدی ارزشت داریں جیڑہانی توجیلء ایشانی بے سوبیء آ یک بیرگیں ءُ کاملیں زورءِ نیمگا پہ کمکء رہوت دارگء لاچار کت۔ آ اے انسانء ابءِ جہان یک انچیں کارگاہے یا کار جاہے ات کہ اُودا آ وت محنت ہم کنت ءُ وتی واجہ ءُ آقا وت اِنت۔ بلکیں اے دنیا یک انچیں کلیسایے۔ کہ دگراں بستگ ءُ اودا اے یک کسانیں ساہتےءِ واستہ یک فدوی ایں درخواست گزارے یا پنڈگء کیت چونائیا مارا اے سرپدی رسیت کہ انسانی گردانی سوبء مادن پہمئن ایں چشمین ودی بوتگ ءُ پگر پہمئنی چشمین ہم۔ مادن پہمئن ایں چشمینیءِ ردء انسانءِ قوت‘‘ ممکن وت بنپدی کردارےءِ واہند انت۔ البت پگر پہمئنءِ ردء انسانءِ ی ءُ بے بسیء بنجاہی بستار حاصل اِنت۔						
مارکسء نویستگ‘‘ فلسفی کلاہء باراں بزاں ہورءِ ترمپءِ وڑا اناگہ زمینءِ سرا دومی نہ بنت۔ آ وتی وہد ءُ وتی راجءِ ثمر بنت۔ کجام ہم زمانگ ءُ قومءِ درستاں چہ وشتریں بے پایال ءُ مرئی عطر عطیر فلسفہ ایں پگرءِ شکلء زاہر بنت۔ ہما عصریں ارواہ کہ پوریاگرانی دستء ریلءِ پٹری جنائن انت ہمے عصریں ارواہ بے فلسفہ ایں سسّاءِ تہافلسفہ یے سینگار انت(۳۱)				
 گزشتءِ تہا انسانء مزنیں مشکلانی دیمپانی کتگ ءُ مروچاں ہم انچیں لہتے جیڑہاں گوں پیڑان انت کش ءُ کِرّءِ جہان ہمینچو پیچن ءُ مانگیشّتگیں دروشمے کہ باز وہدء راستیں کسّہ ءُ جیڑہء چہ اندیم بیت چہ در کسانی مارا جتا جتائیں پگر ءُ سبق رسنت۔ ہمارا فرض، انساپ، وقار ءُ رہبندءِ وڑیں پگرانی سبق دِیگ بیت ءُ ما ریاضی ءُ راستبندءِ رہبنداں وانیں بلے اے پگر ءُ ڈیلہ ءُ رہبند اے رسم ءُ ربیدگ چہ کجا کاینت؟ راست اِنت اے مئے وتی ساچشت انت؟ ما یک ہم چشیں انسانےءِ نامء نہ زانیں کہ آئیء اے دُراہ اڑ کتگ انت۔ گُڑا بوت کنت اے چہ بُن اصلء ہمے وڑ برجا انت ءُ مہلوکء مارا اے داتگ انت۔ اے وڑیں صحبتءِ وزم عمومداریں پگر پہمئنء گوں سک نزیک اِنت۔			
ما بو چت کنیں، چار اِت کنیں یش کت کنیں ءُ ماراِت کنیں اگاں ما چماں بہ بندیں گُڑا جہان نہ بیت ءُ ما تہاریءِ تہا گار بیں۔ اگاں مئے نادُراہیء چہ بوءِ حس گُشے بیکار بیت گُڑا دنیا پہ مارا نیستی بیت۔ اگاں مئے ایش کنگءِ حس ناساز بہ بیت گُڑا جہان ہم ہاموشے پوشیت اگاں یک دگنیایےءِ تہا آ مردمانی حس ہشت بہ بیت گُڑا بوت کنت آہانی دنیا مئے جہانء چہ چٹ جتا بیت اے وڑیں صحبت انسانی بے زانتیءِ تہا بند انت ءُ شور داریں پگر پہمئنءِ نیمگا رہادگ بنت۔		
بیداری ءُ زانتءِ عمل ہمینچو پیچن اِنت کہ ءُ علمءِ کنٹگاں چہ بستگیں راہء سفر انچو گران اِنت کہ انسان اے راہءِ سرا ارزانی بیگواہ ءُ سربتگ بیت۔ ءُ ہمے نکتہ اِنت کہ اِدا پگر پہمئن انسانیت گریت ءُ وتی ہزمتانی پیش کنگء گوں وتی نادریں توجیلءِ سوجء دنت کہ چونائیا سک سادہ بنت۔			
بلے انسان گام پہ گامء وتی ازمونءِ تنکیں حدانی سرا وتی ہاکمیء برجا کنان ءُ ابرمءِ چورہیں چکءِ جاگہہء ابرمءِ ہاکم جوڑ بٗوہان بیت۔ علم ءِ دیمروئیء تہرنءِ اجب پگراں دہانہ یے جتگ۔ ءُ مادن پہمئنءِ ہاکمیءِ میل جور بٗوہان اِنت۔ مرچی لہتے فلسفی بے تُرسء درستانی دیما اے لیکہء دارگء انت۔ کہ یا داشت کننت کہ جہان ءُ ابرم تہا یک وابے یا ویمے۔				
مروچاں یک انچیں پگر پہمئن یے شوہاز ءُ کشگکہ گرانیں کارے بیت کہ سائنسء رد بہ کنت ءُ تہنا ستکء بداریت کہ تہنا دین انسانء جِہانءِ علمء دنت۔	
راجمانی راجدپتری ازمودءِ ردوم فلسفہ ایں پگر ءِ بن ردومء سینگاریت۔ اینگلزء گشتگ کہ تہنا زگریں پگرءِ تاگت فلسفیاں دیمءِ سکینء نہ دنت بلکہ آہاں ابرمی ءُ علم ءُ صنعتءِ انتہائی تاگت دار ءُ زورانی رپتارء چہ دیما رؤکیں دیمروئیء تیلانک داتگ ءُ دیما برتگ۔ مادن پہمئن ایں فلسفیانی سرپء اے عملءِ شاہد ارزانیء بیت۔ بلے پگر پہمئن ایں فلسفہء ہم وتی پگرءِ تہا مادنی نکانی وسیلہ گیشتر زور ءُ تاگت مان کتگ ءُ باز رندا اے لیکہءِ کمکء زورانء سسّا ءُ مادنءِ ہردوئیت ءُ تضادءِ توجیل کنگءِ جہد کتگ۔ چونائیا ہیگلءِ پگرءِ نظام ہمے وڑیں مادن پہمئنءِ جہگیر اِنت۔ کہ پگری وزم ءُ نکانءِ لبای ءُ گوں اے فلسفہئِرا ہیگل پاد پر کتگ‘‘۔(۳۲
ہمے وڑے پگر پہمئنیءِ لہتے سورت مادن پہمئنءِ لباسیء پوشاگء انت البت ایدگہ فلسفی پگر پہمئن ءُ مادن پہمئنء چہ بنپد ہگءِ جہدء گوں سر ءُ چیر انت۔ بلے پگر پہمئن بیرگء ہلاس کنگ نہ بٗوہگء اِنت۔ چونائیا پگر پہمئن ءُ مادن پہمئنءِ اے جنگ دائما برجا بیت؟					

زمینی توپان ارشی توار / باز گشت
پگر پہمئن گوں وتی ترندیں ء وتی پگرءِ گواچنءِ پلہ مرزیء کننت اے گپءِ بہرئنی (جزوی) سوب راجمانی زندءِ تضادانت ہمسریں زندءِ تہا پگر پہمئن تہا پمیشکا سرا چست نہ کنت کہ انسانِ علمءِ گورا سر کنگ ءُ کار ءُ کردءِ درگتء وتی سرجمیں زندءِ تہا جیڑہاں گوں دچار اِنت۔ لکیں عتیق ایں زمانگء (زمانہ) عتیق)ء چہ راجمانیءِ تہا انچیں زور ءُ تاگت است بوتگ انت کہ اے پگر پہمئنءِ فلسفہء چہ فائدہ مند بوتگ انت۔ یک دراجیں مدتےء چہ انسان دو ٹکانی تہا بہر بوتگ چہ ایشاں یکے اشرافیہ اِنت کہ اے زمین ءُ کارءِ دُراہیں زبابانی واہند اِنت۔ البت ایدگہ مردم جبر ءُ ایرادءِ زدء کپتگ ءُ دُراہیں فلکیاتاں چہ ہم زبہر اِنت۔ غلامدار ، جاگیر دار ءُ سرمایہ دار تہنا تپنگ ءُ فوج/ اُرد ءُ بندیگ جاہانی بنپدء وتی تاگتءِ باج نہ بستگ بلکیں ءُ امیر ایرادر ءُ اِیرادگر (جابر ءُ مجبور) دو ٹتہا بہر گیریں راجماناں دین فلسفہ البت ازم ہم پہ ارواہی لٹ ءُ پل (تشدد)ءُ شکل ہاکمی ہم ہتھکنڈے ئیگء کارمرز کتگ۔ اے وڑیں راجمانی تہا افلاطونءِ اے ڈیلہ ءُ پگر کاملء ابرمی ات کہ انسانءِ آتراپءء شنگیں مادن بے سما نابکار، بدرنگ ءُ بد تبے ءُ تہنا پگر اِنت کہ ایشیءِ تہا سینگار، سما ءُ رہگیری کاریت۔ پگر اِنت کہ مانگیشّتگیں ءُ بے سُریں مادنء ہمسنگ کنت پگرءِ برکتء مادنیں دنیاءِ تہا رہگیری ودی بیت ءُ ہمے مسالءِ رندگیریء اشرفیہ ہم مہلوکءِ سرا ناظم ءُ ہاکم اِنت۔ اِدا ما اے گپءِ پجارء بست کن ایں کہ فلسفی چتو راجمانی نظامءِ صدق ءُ توثیقء برجا دار اِنت ءُ پدا ایشیءِ بدلیءِ نا ممکن گشنت۔					
وہد گوزان بوت ءُ کوہن ایں راجمانی اُرشیانی ارشاں چہ تباہ بوت غلامانی یاگی بٗوہگ ءُ معاشی نظامانی زوالء چہ راجمان تہا چہ ڈُرانء بوت انت۔ بست ءُ کشادءِ واہنداں اے پہم اِت کہ نی راجدپترءِ پرگءِ چپ تُرسینگ ممکن نہ اِنت ءُ آہاں سما ات کہ راجمانیءِ لام چہ ایشانی دستاں شُل بٗوہان اِنت۔ اے نیامء شورداریں پگر پہمئنءِ تہا چہ ایشاں یک ایمن ایں راہے ’’ دست کپت۔ اے درگتء کسےءِ گورا یا نِزّء ہر چیز نیستیءِ تہا ہلاس بیت۔ کسےءِ نِزّء شادئن ءُ لذّت (مُسرت) ء ابید ہر چیز دروہاپے (التباسے) لہتے فلسفیاں ایشانی ہلاپء یا چپء سفر کننت۔ آہانی ہیال ات کہ مئے دُراہیں واہش مُفتین ءُ بے سیت انت۔ ءُ پہ انسانء گواچن ایں لذّت ءُ شادئنءِ حاصل ممکن نہ اِنت پمیشکا مارا وتی دُراہیں کار ءُ درکار کم کنانء تپسیالے زورگ لوٹیت یا روقیتءِ راہء سفر کنگی اِنت۔ اے دنیاءِ تہا واک ءُ اقتدار لذّت ءُ شادئن ءُ زر ءُ دولت۔ اے دُراہ انسانءِ دستء در انت بلکیں ایشانی وجود نیست۔							
ہمسریں بورژروا، راجمانیءِ تہا شورداریں پگر پہمئنءِ اے لیکہاں اے پیٹی بورژرواءِ سسّاءِ سرا الکاپیں سانے نقش کت ءُ اے مقابلہ ءُ سابقتء ژند کت ءُ پروشت۔ اے لیکہ دائما انسانءِ دامنء بستگیں ذمی واریاں انسان شودیت ءُ آئیء بے معیار کنت۔ اے لیکہءِ رندگیر دولتءِ سوبمندی راستیءِ شوہاز ءُ ناانساپیءِ ہلاپ جہدء چہ چٹ آزات بنت۔ راستہمندئنءِ شورداریں پگر پہمئنءِ لیکہ اِنت کہ زندءِ تہا انسانء برے بریوتی وش بہتیءِ شکر ہم گرگ لوٹیت۔	
چونائیا پگر پہمئن دائما ہاکمانی سیت ءُ نپءِ مظہر ہیال بیت ءُ ایشانی سیت ءُ نپء جواز ءُ گزر ہم بکشیت ءُ ایشانی ہم سرگریت۔ البت باز وہدء راستیں جاوراں چہ دلپروشیں انسان ہم ہمے لیکہءِ دامنء وتا ساکم کنگء جاہے شوہازیت۔ ایشانی دلپروشیءِ سوب راجمانیءِ بدل کنگءِ بے سوبی اِنت۔ بلے سوال ایش اِنت پگر پہمئنءِ فلسفہ حق ءُ دل راجمانیءِ اژ ٹہشتءِ ستائیں کارانی تہا کمکاریں کردے پیلو کت کنت؟						
نوزدہمی کرنءِ بنداتء جرمنی معشیت کساس پسماندہ ات ءُ اے وہدء فرانسءِ آشوبءِ سان انگتا آزگ اتنت کہ اے آشوبء جاگیردارانی ولگوج کنگءِ ہیال ءُ پگر وتی آتراپء شنگینتگ اتنت۔ اے نیامء ردوم کشّیں بورژروائی سیت ءُ نیانانی جہگیریء جرمنیءِ زانتکارانی ٹکے راجمانیءِ بنداتی ءُ بنپدءِ اصلاحءِ جہدء سر ءُ چیر اتنت۔ بلے ایشانی تہا آ دمانہ راجمانیءِ ٹہشتءِ تاگت الکاپء نیست ات۔ پرچا کہ ایشاں کہ مہلوکءِ پلہ مرزی حاصل نہ ات البت اشانی راجمانیءِ رجعتی تاگتانی زور دوبر کنانء اِشانی پلہ مرزیء دزگٹ ات۔ چونائیا آ دورء ہمے رجعتی سک باز تاگتءِ واہند اتنت چہاے وڑیء آہانی گورا یک راہے پشت کپتگ ات کہ وتی پگرءِ تہا نوکیں دنیایے بہ بندانت۔ وتی لیکہ ءُ پگرءِ تہا انچیں فلسفہ یےء دروشم بہ بکشنت کہ یک آئیڈیل دنیاءِ ٹہشت کنانء راستیں دنیاء چہ دست کش ءُ دور بہ بنت۔ اے وڑیں فلسفہ ساچگء بوت کنت کہ ایشانی ساچگء جوہان فشٹے فریڈرک سیلنگ ءُ جیورج ہیگلءِ دست مان بلے اے فلسفہ پہ دنیاءِ راستیءِ اژٹہشتء سوبین نہ بوت انت۔ اے بس راستیں جیڑہانی پگرءِ دنیاءِ تہا بندگء سوبمند بوت انت۔					
چونائیا فرانسءِ آشوبء فرانسءِ تہا ودی بوتگیں مادنی پگراں وہدے پہ وت واکیءِ حاصلء کش ماں کشیں جارے پیڑان کت کہ بورژرواءِ ارواہ گُشے تابان ات۔ بلے اے ہما وہد ات انگتا بورژروا مٹک چہ بحران ءُ بے روزگاریءِ جیڑہاں چہ آژناگ نہ انت ءُ اے نیامء پوریاگر شنگ شانگ ءُ نحیف اتنت۔ چہ اے وڑی بورژوءِ ہیال ات کہ سرمایہ دار نہ راجمانی نشانء سک باز موہ دنت۔ بلے آ پوریاگرانی ٹک ءُ نوک بستگیں ردومء سرپد نہ اِنتنت ءُ آہاں گما ہم نہ ات کہ اے ٹک سرمایہ داریء مرگءِ آماچ کنت۔ اے ٹک تاگت ءُ جزبہء چہ سربار ات۔ ءُ آہانی اُمیت ءُ ارادہانی سیمسرے متاہ نہ ات۔ بلے سرمایہ دارنہ نظامءِ سوبمندی ء پد ایشیءِ تہاریں دروشم ءُ نیمگءِ ہر یکے پہ سما بوت میزاں میزاں پہ دیمءِ سفرء مادنی فلسفہ ءُ یک انچیں جاہےء سر بوتگ ات کہ پہ سرمایہ دارا نہ نظامءء وشیں ادبین یے نہ ات ءُ پہ آئیء یک خطرہ یے ات ہمینچو کہ ہمسریں بورژوا راجمانءِ بے توجیلیں تضاد مہلوکءِ دیما پدر بٗوہان بوت انت ہمے وڑا رو برکتءِ تہا پگر پہمئنی بہ کنت ہم گیش بٗوہان بوت انت۔					
بلے مادن پہمئنءِ فلسفہ دائما پہ راجمانی تاگتانی سیت ءُ نپءِ جہگیریء ساڑی بوتگ البت مادنی پہمئنء دائما مراعت یافتہ ٹکءِ مراعت، زندگیءِ تب ءُ آہانی مراعاتی آزادیءِ جہگیریءِ سوگند واتگ ات۔			
بلے اِدا اے سوال ہم پرسگ بیت کہ مہلوکء زاناں دائما مادن فلسفہ وتی فلسفہءِ بستارء زانتگ؟ چونائیا راستی ایش اِنت کہ لس مہلوک غلام، دہکان، کار نہ انت (کاریگر) ءُ کسانیں بیپاری مادن فلسفہءِ وجودء ہم سرپد نہ بوتگ انت بلکیں آ ہچ وڑیں فلسفہےء چہ آژناگ نہ بوتگ ۔ راست اِنت کہ ایشاں گوں فلسفہء چی کار؟ سرین دردیں محنتء چہ ژندیں روچ ءُ شپءِ ڈگارء دزگٹیں دہکان، موکلء چہ بے آژناگیں پوریاگرءِ گورا اینچو غلام کج اِنت کہ آ فلسفہء بہ زانت؟ ہما فلسفہ کہ محنت کشیں مہلوکء رکّینگ ءُ نجاتءِ راہے پیش بداریت اے چونائیا آئیءِ دستء نہ اِنت بلے اگاں غلامء وتی کس مہ پُرسیءِ ہالءِ سما ہم بہ بیت گڑا ایوت آزاتیءِ حاصلءِ راہء راہی بٗوہگءِ اولی گام بیت۔			
ہمسریں سرمایہ دارانہ راجماناتی تہا پوریاگر مروچاں یک بنجاہےء یکجا انت۔ اے مروچاں وانگ ءُ علمءِ پڑء ہم گومے دارنت۔ ایشاں وتی سیت ءُ نپءِ سما است ءُ ساریء چہ گیشتر فرصتیں وہدء چہ ہم آسرات انت۔ چہ اے وڑیء آہانی گورا فلسفہءِ وانگ ءُ زانگءِ گیشتر موہ است 1917؁ءِ عظیم راجئنی آشوب اکتوبرءِ ماہء چہ ساری محنت کشانی بازیں بُرہانی رہگیر کنگء پد ایشاں مادنی فلسفہ وانینگ بوتگ چونائیا ہمسریں راجمانیءِ تہا چشیں بوتگ کہ جاورانی ٹہشت بوتگ کہ مہلوک مادنی فلسفہءِ سرا دستےء بہ روپیت ءُ زانتے امبار بہ کنت۔		
چونائیا انساپ ءُ انسان دوستیءِ ودرانی بنپدء راجمانی اژ ٹہشت ہژدری انت ءُ اے عملءِ ضامن آشوبی ءُ دیمروئی ایں فلسفہء ہمسنگی اِنت ءُ مروچاں اے ہمسنگ انت۔							
مارکسی لینن پگرءِ سر کماشاں فلسفہءِ بنداتی جیڑہءِ مسلہ ءُ ساپیں گیشگیواریء گوں ایشیءِ ایجابی بہرانی ہم پجار گیشینتگ چہ اے وڑیء آہاں بازیں فلسفہ ایں میلانی ءُ لیکہانی بنپدی جوہرءِ تشخصیںءِ واستہ کسوٹی یے ہم داتگ۔ مارکسی ہء چہ ساری ہم مادنءِ گیشگیواریءِ جہدے بوتگ بلے آ مادنءِ عصبیتءِ لیکہ ات ءُ مارکسی فلسفہء کادیتءِ عصبیتءِ لیکہء گوں ہچ سیادی نیست۔ مارسکی فلسفہءِ ردء مادن یک انچیں عمومداریں گواچنے کہ ایشیءِ سمارت (ادراک) حسانی وسیلہء بیت چہ اے وڑیء اولی رندا مارسکی پگرء حیات دار ءُ بے حیاتیں ابرم ءُ راجمانیءِ اکائیءِ جیڑہ مادنی لیکہءِ ردء ٹپاس ات ءُ توجیل کت۔ اے چشمین وجودءُ پگرءِ میانءِ آ دُراہیں سادہ ایں گیشگیواریاں رد کنت کہ مادنی عملانی تہا پگرءِ توجیلء گوں گٹ ا۔نت بلے مارسکی فلسفہء وتی لیکہ راجدپترءِ تہا ذلیلیں رنگےء مناک کت کہ مادنءِ بن ردومءِ ستائیں شلانی تہا سما ودی بیت اے دریافت مادنی پہمئن ءُ بن ردومءِ ڈیلہءِ نامیاتی ہمسنگی چہ مکن بوتگ۔				
18۔امانوئیل کانٹ کرائیٹک ڈرا راٹن ور نونفٹ، ورگ فلپری کلاجون، لائپرنگ1971تاکدیم 818					
19۔دی آئی لینن، میٹریلزم اینڈ اپریکلوکرٹی، جلد 14پروگریس پبلیکیشنز ماسکو 1977تاکدیم 336 ۔					
20۔کارل مارکس’’اے کنٹر یبوشن ٹودی کرائیک آف پولیٹیکل اکتومی پروگریس پبلیکیشنز ماسکو 1977تاکدیم 56				
21۔فریڈرک اینگلز لڈوگ فیورباج اینڈ دی انڈین آف کلاسیکل جرمن فلاسفی کارل مارکس، فریڈرک اینگلزءِ گچین ایں نبشتانک جلد 3پروگریس پبلیکیشنز ماسکو 1973تاکدیم 345 					
22۔فریڈرک اینگلز ’’اینٹی دویرنگ‘‘ پروگریس پبلیکیشنز ماسکو 1975تاکدیم 58۔							
23۔دی آئی لینن ’’ دی تھری سورسز اینڈ تھری کمیونیسٹ پارٹس آف مارکسزم ، نبشتانکانی مجموعہ جلد 19پروگریس پبلیکیشنز ماسکو 1980تاکدیم 23	
24۔فریڈرک اینگلز ’’لڈوگ فیورباج اینڈ دی آف کلاسیکل جرمن فلاسفی ‘‘ جلد 3تاکدیم 349						
25۔فریڈرک نگلز ’’ ڈایا لیکٹکس آف نیچر تاکدیم 186		
26۔دی آئی لینن جلد 14تاکدیم244۔	 
27۔مارکس ٹو سیگفریڈمئیران نیویارک 30اپریل 1967، مارکس اینگلزءِ منتخب خط ءُ خطابت تاکدیم 173					
28۔لینن جلد 14تاکدیم 24	
29۔جواہر لال نہرو ’’دی ڈسکوری آف انڈیا پبلشنگ ہاؤس بمبئی 1964تاکدیم 100 							
30۔عمر خیام ’’ شنبہ ‘‘ عرفان پبلیکیشنز 1970تاکدیم109(فارسی زبانء)
31۔کارل مارکس’’دی لیڈنگ آرٹیکل ان نمبر 179آف دی کولینش زینونگ’’کارل مارکس اینگلز مجموعہ نیف جلد تاکدیم 195		
32۔فریڈرک اینگلز لڈوگ فیورباج اینڈ دی انٹرآف کلاسیکل جرمن فلاسفی کارل مارکس اینگلز منتخب مضامین تین جلد پر مشتمل جلد3تاکدیم 348۔							
٭٭








جہانءِ بن ردومءِ بابتء دو لیکہ

مئے چاریں آتراپء شاہیگانیں جہان یکشلہ بدلی۔ حرکت ءُ دیمروئیءِ عملاں چہ گوزان اِنت۔ اے عملءِ پاہاشانی مئے دُراہیں زند ، علم ءُ سیاسی چست ءُ ایرء ہوار دُراہیں انسانءِ کرداں چہ بیت۔ چہ اے عملاں لہتے بدلی ءُ بن ارزشتے ندار انت البت دگہ لہتے انچیں عمل است کہ اے پہ مہلوک۔ اِستان، انسانیت ءُ ابرمء ہاسیں سوب ءُ عملے دار انت اے عملانی آسر ارزشت دار بنت۔ بے حدئن ایں جہان دائما حرکتءِ تہا اِنت۔ سیارہ روچءِ گردشء ترانت ءُ استال ودی ہم بٗوہگء انت ءُ تہار ہم۔ زمین ہم بدلیءِ شلءِ تہا اِنت زِروان ءُ کٗوہ زاہر بٗوہان انت۔
آس کٗوہ ترّ انت زمین چنڈ بیت زری تیاب ءُ دریاءِ لمب بدل بٗوہان انت۔
نباتیات ئجاندار ہم بدلیءِ شلءِ عملء چہ گوزان بنت۔ انسانءُ راجمانءِ ہم الکاپیں وڑےء بدل کیت ءُ دیمروئی ءُ بن ردومءِ دراجیں سفرءِ گوزانء کوہنیں پاسوء چہ زندءِ بندات کنانء راجئن ءُ اشتراکیتءِ منزلء سر بوتگ انت۔ دنیاءِ نقشہ ہم دراج بٗوہان اِنت۔ ہندوستان، افغانستان کیوبا ، ابیتھوپیانگولا، موزمبیق ءُ ایدگہ استان آزات بٗوتگء پد مروچاں وت واکیں استانےءِ بستارء است اِنت کہ اے ساریء ہسپانوی، فرانسیسی ءُ برطانوی ءُ پرتگال نوک آبادیاتی ہاکمیءِ زدء بوتگ انت۔						
دنیاءِ تہا حیات بٗوہگ ءُ وتی درکارانی  پہ ایشانی بدلیء انسانءِ واستہ المی اِنت کہ آ دنیاءِ پہمگء ءُ ایشیءِ رنگ رنگیں عملانی گیشگیواری ءُ توجیلء بہ کنت۔ کوہنیں زمانگء ہم مردم چہ اے وڑیں سوالاں گوں پیڑاتگ انت ءُ زانگے جہد اش کتگ کہ جہان چی اِنت ءُ ایشیءِ تہا چون ءُ چے پیمیں بدلی بٗوہان اِنت؟ زاناں اے دنیاءِ تہا جتا جتائیں چیزانی میانء سیاسی ءُ رہوتے است؟ پہ ہمے سوالانی پسّوءِ زانگء بابل راہباں ہزاراں سالاں سیارہانی حرکت ءُ روچ ءُ ماہ گرءِ مشاہدہ ءُ زند گوازینتگ۔ ہمے مشاہداں چہ بندات کنان ءُ مردماں جہانءِ بابت عمقیقیں علمءِ حاصل کنگءِ جہد کتگ۔ آہاں ایشانی توجیلءِ سرا ہم پگر کتگ۔ کوہنیں زانتکارانی ہیال ات کہ بیدءِ حرکتءِ کردءِ سرا اے سوالء جہہ جت کہ‘‘ حرکتءِ وجود است؟‘‘ پدا ہمے سوالءِ تہا دگہ سوالے گیش کنگ بوتگ کہ ’’ اے حرکتءِ علتے است؟‘‘ اے نوکیں سوالءِ معنا ات کہ نی دگہ یک ہاسیں فلسفہ ایں جیڑہے چست بوتگ فلسفہءِ ربیتءِ ردء اے سوالءِ بازیں پسّوے دِیگ بوت۔انچو کہ ارسطوءِ لیکہ ءُ ہیال ات کہ حرکتء چہ تجاہل ہژدریں وڑےء ابرمء چہ بے زانتیءِ سوبء بنت۔ حرکتءِ تب جوہر آئیءِ سوب ءُ بنزہءِ گیشگیوریءِ ردء فلسفہ ایں پگرءِ راجدپترءِ تہا جہانءِ بن ردومءِ دو لیکہ ودی بوتگ انت چہ اے وڑیء جہان ءِ نیمگا دو جتائیں سیلانی سورت ودی بوتگ انت۔ یکے جدلیاتی اِنت۔ ءُ ایدگہ جسد پرئنی انت۔						
بیائے اے دوئیں فلسفہ ایں پگرءِ تب ءُ جوہرء پہمئن ءُ اے گپء پیوست کن ایں کہ کجام تب ءُ میل بُرزا بستگیں جستانی توجیلء دات کنت۔		
جدلیانت چی اِنت
بنداتء لبزءِ جدلیاتءِ معنا ات کہ انچیں گپ ءُ ستے کہ ایشیءِ مول مراد ایش ات کہ بازیں شور ءُ شونانی ہواری ءُ تصادمء چہ گوزانء یک گواچنےءِ گورا سر بٗوہگ یا باوستءِ بازیں چست ءُ ایریء پد یک گواچنےءِ نیمگا۔ افلاطونء جدلیاتءِ دروشم کشّانء جدلیاتءِ زانتکارءِ پجاریں دروشم چو اے وڑا بستگ کہ یک انچیں مردمے کہ جست کنگ ءُ پسّو دِیگءِ اِزمء سرپد ءُ بلد بہ بیت ءُ یک یزےءِ پجارءِ بندگء ساری آئیءِ پجارءِ بندگء ساری آئیءِ پجارءِ سرا دُراہیں ممکن ایں وڑےء نگسء بِہ گریت ءُ پدا گواچنء بہ پہمیت۔ سقراط وت جدلیات ءِ زانتکارے ات۔ آئیء انچیں جست ءُ پُرسیں باوستانی وسیلہء گواچنءِ شوہازء وتی عمر گوازینتگ اے باوستانی نیامء آئیء سوال پُرس اتگءُ جوابءِ ابطال کتگ نوکیں شور ءُ سوجے داتگ وتی ہلاپ دارءِ لیکہاں چہ تضادءِ نوان چاک کتگ۔ ہلاپ دارءِ ر ءُ شونی (آراء)ءِ تقابل پریس ءُ ابطالءِ وسیلہء گواچنءِ جست پُرسءِ بنپدء بستگیں باوستءِ اے وزمء جدلیات گشنت۔ بلے رند تراں اے گالبند کمے جتائیں معناہانی ردء کارمرز بوت۔			
بنداتء لبز ’’سوفسطائی‘‘ءِ متلب دانشمند زانتکار یا استاد ئیگ ات لد ءُ وش گشیں یا وش زبان سوفسط‘‘ گشگ بوتگء ایشیء چندیں زرّءِ بدلہ مردماں خطابتءِ ازمءِ سبق داتگ۔ اے ساری پگھارداریں استاد بوتگ انت کہ ایشاں وتی نودربراں پگر، باوست ءُ عملءِ ازمءِ درس داتگ۔ بلے آہانی بنداتی ءُ اصل مول ءُ مراد وتی ہلاپ دارءِ سرا علمی ہاکمیءِ دارگ ات بزاں کہ آئیءِ علمی رنگء جہل جنگ ات۔ پہ اے علمی جنگءِ باج بریء آہانی گورا ہر وڑیں راستبندیحیلہ بندگ ءُ ریپینگ روا ات۔ سوفسطائیانی ہیال ات کہ یک بستگیں انےءِ یا منزلےءِ گورا سر بٗوہگءِ واستہہر وڑیں بنزہ ءُ گواچنءِ کارمرز کنگ روا اِنت۔ انچو کہ یک دراجیں باوستے ءِ پیچ ءُ تابانی ہسابءِ دارگ مشکلیں کارے پمیشکا یک باوستےءِ باجء پہ وتی نام ءِ کنگء آ دائما وتی باوستء دراج کشّنت۔ آ رپتارےء گوں گپےء بندات کنت یا وہدءِ کمی ءُ نیستیءِ نیمونء گوں گپء سر گڈ کنت۔ آ وتی ہلاپ دارء کُنّے سازیت یا آئیء گوں پیڑیت پرچہ کہ آزانت زہر گپتگیں مردم محبتءِ راستبندیں کڑیانی سرا ہیالء گور نہ کنت۔ سوفسطائیں مردم دائما باوستءِ باج بریءِ واہگء داریت ہر وڑا وتا راست منارینگءِ جہدء کنت۔ آ باز وہدء راسبندیں سیادیاں دیم کنت ءُ ایشانی جاگہہء حجتءِ نیامء ناجائزیں کڑی بندانء وتی حجتء پورا کنت ءُ ہمے وڑا آ نطقءِ شعبدہ بازے جوڑ بیت وتی راسبندیں پیچ ءُ رپکانی بنپدء ہر گپء راست مناک کنت۔ یک اہدی ایں فلسفی یے مالیتسوس کیتبو لیدوسء اے وڑیں بازیں راسبندی رپک سازتگ۔ اِدا چند پہ مسالء بستگ انت اگاں کسے یک چیزے گار نہ کرتگ گُڑا آ چیز آئیءِ دست ءُ پادان اِنت یا کرا اِنت اش تو کانٹگار نہ کتگ انت بزاں ترا کانٹ پر اِنت۔		
یا دگہ مسالے بہ زیر اِت الیکٹرا زانت کہ ارستسوس آئیءِ برات اِنت بلے آ آئیءِ دیم نوانءِ تہا اِنت یا نوانے بستاش ءُ اے نہ زانت کہ نوان بستگیں انسان آئیءِ برات اِنت چہ اے کسّہء چہ زانگ بوت کہ الیکٹرا ہرچی زانت ایشاں وت نہ زانت۔53 	 
اے حجتءِ تب ءُ جوہر ہمیش انت کہ انسان یک چیزےءِ بابتء چیزے نہ چیزے زانت یا نزانت ایشیءِ بابتء علم حاصل کنجست ءُ پُرس نہ لوٹیت۔ اگاں آ زانت آئیء زانگ نہ لوٹیت‘‘ پہ آئیء زانت درکار نہ اِنت ءُ اگاں آ نہ زانت کہ چی چیزءِ بابتء بہ زانت۔					
اِدا مئے دیما سرپدی ءُ ناسرپدیءِ یک انچیں تقابلےءِ مسال است کہ ایشیءِ آسرا بیرگء ءُ کاملء یکے چہ دومیء جتا کنگ بوتگ۔			
کوہنیں اہدءِ یک چینی زانتکارے گوسون یک اسپیتیں اپسےء سوار بیت ءُءِ سیمسراں گوازینگ لوٹیت۔ چونائیا اودا اپسءِ سواریء اِدا اوداروگءِ اجنہ بوتگ پمیشکا آئیء سیمسرءِ سرا سپاہیگء چو اے حجت کتگ کہ		
اپس ناسی چکیں رنگءِ کنت					
بلے اسپیتیں اپس ناسی چکیں رنگءِ بوت کنت			
بزاں اسپیتیں اپس اپسے نہ اِنت				
سیمسرءِ سپاہیگ اے دانائیں مردءِ راسبندءِ زدء انچو کپتگ کہ آئیءِ اے  سیمسرءِ گوازینگءِ اجازت دات۔					
سوفسط یا راسبندیءِ رپکار زندگیءِ بابتء یک نادریں میلے داریت بل بُن اصلء کہ ٹگّی ءُ ریپینگءِ پلی مرز اِنت۔ اگاں کسے ہمیشیء ریپینیت گُڑا ایشیء آ مردمء چہ گیشتر ایماندار سرپد بیت کہ آئیءِ اے نہ ریپ اتگ۔ انسانءِ عملءِ ٹپاسگءِ تہنا یک کساس ءُ کسوٹی یے است ءُ اے فائدہ اِنت۔ چونائیا ایشانی نِزّء عملءِ بس سئے حرکت انت۔ یکے سیت ءُ نپ اِنت ءُ دومی لذت ءُ شادئنی ءُ سہمی نام اِنت سوفسطائیءِ انساپءِ ڈیلہ ہمیش اِنت کہ تاگت ورءِ سیت ءُ نپ بہ بیت۔
سوفسطائی گواچنء گرک کنت ءُ چونائیا ایشیءِ ڈنی شکل ءُ جدلیاتی رنگء اِنت بلے پہ جدلیاتء چہ بیرگء تصادم اِنت۔				
سوفسطءِ باوست ءُ حجتءِ وزمءِ برعکس جدلیاتی مردم حجتءِ فلسفہ ایں ازمءِ و گواچنءِ حاصل کنگءِ جہدء کنت۔ انچو گشنت کہ جدلیاتی زانتکار سقراطء گشتگ ’’ من اے زاناں ہچ نزاناں ءُ علمءِ واستہ ودگ انت۔		
ہر چیز بدلیءِ تہا اِنت / ہر چیز بدل بٗوہان اِنت
کوہنیں فلسفیاں ہم جہانءِ ہر چیزءِ بدل بٗوہانءِ راز ءُ گواچن در برتگ ءُ زانتگ۔ اے نیامء اے درگتء ہیر ایکلیٹسءِ لیکہانی ارزشتے حاصل اِنت۔ اے کوہنیں مان پہمئن ایں فلسفیء مردمء جدلیاتءِ زانتکارےءِ رنگء ہم سرپد انت۔ ہیراکلٹسءِ ات کہ یک بے حدئن ایں اولی علت ءُ دائمی آسےءِ سوبء جہانئِہر چیز بدل بٗوہان اِنت۔ یا بدلیءِ مسالان اِنت۔‘‘ ہر چیز آسءِ بدل اِنت ءُ آس ہر چیزءِ ہمے وڑا مال سُہرءِ بدل اِنت ءُ سُہر مالءِ‘‘۔(34)	
ہر چیز حرکتء اِنت ابرم چہ حرکتء سربار اِنت‘‘ آس زمینءِ مرگء چہ زندیء کُشیت ءُ گہوات آسءِ مرگء چے آپ گواتءِ مرگ چہ بیت ءُ زمین آپءِ مرگء چے‘‘۔(35)					
ہیرااکلیٹسءِ جدلیاتءِ ردء جہان ہلاپ داریں رہبندانی رائن ءُ رہوتء چہ است مند اِنت۔ بزاں جہانءِ تہا ہلاپداریں رہبندانی رہوتءِ صنعت است ءُ آ ایشاں کش ماں کشءِ وحدتءِ بنپدا میلانک اِنت ءُ است اِنت۔ گواچن ہما وہدء حاصل بیت ءُ وہدے ہلاپداریں رہبندانی اول ءُ بدلء پہمے بزاں ہلاپداریں رہبندانی ادل ءُ بدلءِ پہمءِ آسر گواچن ایں علم اِنت۔		
تصادم یکجائی اِنت ناتپاکیءُ افتراق کاملء ہمسنگ انت ءُ ہر چیز کش ءُ مہ کشءِ وسیلہء وجودء کیت(36)۔ چونائیا کشش ءُ کش مہ کشء ہر چیز ودی بوتگ پمیشکا ہر چیز بدل بٗوہان اِنت‘‘۔(37)ہیراکلیٹسءِ نِزّء جدلیاتء یک نوکیں معنایے زرتگ۔ آ جہانءِ حرکت ءُ بن ردومءِ درگتء جہانءِ معناہاں گیشگیور کنت۔
عظیم رو درکتی فلسفی اِبنِ سینا ءُ ابنِ رُشد ہم ہمے وڑیں لیکہانی گُشے پلی مرز بوتگ انت۔ ابن سیناءِ ردء حرکت دائمی زوال اِنت۔ مادنءِ تہا بدلی ہلاسی، ردومممکن اِنت۔ فنا ءُ بدل یکیں ساہتءِ عمل انت ودی بوتگیں۔ ہر چیزءِ چہ وتمیزاں میزاں ہلاس بٗوہگ ممکن اِنت ابنِ سیناءِ ہمسریں فلسفی ایشیء فلسفہءِ بادشاہ گشنت۔ آئیئل ات مادنءِ تہا حرکتءِ امکان است کوہنیں چینی ژانگ ژانگء حرکتءِ مادنی تاگتءِ کنانء گشتگ کہ حرکت دائراہانی تہا مرتعش بٗوہانء یکےء پد دومی شنگیت ءُ پدا ہوار بیت۔ آ شنگ شانگ بٗوہگء پد پراہگءِ تہا پدا روت ءُ پدا بنجا ہبند (مرتکز) بٗوہانء تیوگیں دنیاءِ ٹہشتء کنت۔ کوہنیں ہندوستانی فلسفہ اپنشدءِ تہا نبشتہ اِنت کہ دُراہیں مادنی عمل بدل بٗوہان انت ءُ نمہکم انت۔ مارا سم است کہ یونان، میانی رو درکت، ہندوستان ءُ چینءِ کوہنیں فلسفیاں ہم حرکتءِ بے حدئن ایں تب ءُ جہانءِ تہا ایشیءِ حرکتءِ عمل نشان اتنت۔		
جدلیاتءِ راجدپترءِ سرا وہدے گپ بہ بیت گُڑا اے درگتء ہیگل ہچ وڑا ڈالچار نہ بیت کہ آئیء جدلیاتءِ ہمسنگی لیکہ ساچتگ ءُ ساچشت کتگ۔ ہیگلءِ ہیال ءُ لیکہ اِنت کہ ہلاپداریں تاگتانی رہوت ءُ رائنءِ آسرا جہانءِ تہا زاہر بوتگ بلے آئیء اے ردوم ءُ دیمروئی یک بیرگیں پگر بزاں ’’جہانی ارواہ‘‘ یا کلیں عقلءِ دامنء بستگ اے جدلیاتی لیکہءِ تہا جہان گُشے سرءِ سرا اٗوشتاتگءُ پادے بُرزا انت آ ابرم ءُ انسانی راجدپترءِ تہا ہر ہمک دیمروئیءِ عملء کُلیں عقل’’گشیتءُ‘‘ کُلیں عقلء بندیت اش اے وڑیء ایشیءِ جدلیات یک پگری جدلیاتے جوڑ بیت گشت کنئے کہ ہیگلء راستیں دنیاءِ جدلیات پگرءِ ارشء بُرتءُ مٹینتگ۔ آئیءِ ہیالء جہانءِ راجدپتر چونائیا جہانیں ارواہءِ راجدپتر اِنت۔ ہر چیزءِ اندری کش ءُ کش ءُ تضاد آئیءِ بدلی ءُ دیمروئیء سوب جوڑ بنت اے درگتء ہر چیزءِ وتی راجدپترے است ہیگلءِ دُراہیں دیمروئی ءُ بدلیءِ لیکہ ایشیءِ وتی فلسفہءِ راستیں وجود اِنت۔ آئیءِ نِزّء چیز ءُ زاہر نانیءِ کش مکشءِ رہوت آ چیزء، دیمروئی ءُ بدلءِ حرکتیں تاگت اِنت۔					
چہ اے گپانی آ دستء جدلیاتء بچارئے گُڑا مادنی جدلیات بن ردومءِ بابتء یک انچیں لیکہے کہ ایشیءِ ردء بن ردوم پہ ابرم ءُ انسان ءُ جہانءِ معنا کنگء مئے علمءِ وزمءِ بے حدئن ایں بدلیانی نام اِنت جدلیات حدئن ءُ دائمی گواچنءِ ڈیلہء نہ منّیت۔ مادنی جدلیاتء جہانءِ پہمگءِ بابتء الکاپیں میلے ٹہینتگ۔
انسان وتی عمل کردانی نیامء یک دراجیں مدتےء چہ لہتے غیر مرئی ءُ بے آوازیں استیں سیادی ءُ رہوتاں چہ سرپد اِنت کہ دنیاءِ تہا ردوم ءُ زاہریں واقعہےء دگہ واقعہےء یکجا بندیت۔					
ہزاراں سال ساری دراحیں چیزانی میانءِ رہوت ءُ ایشانی سوابالی دیگ دان چمگءِ درچءِ بابتء پگر ءُ ڈیلہ گیشگیوار کنگ بوتگ انت ۔اے وڑیں ڈیلہ ہانی گیشگیوری ءُ دیمروئی یک یکء زاہرانانی یکجائیء چہ بندات گرانء کُلیساہانی ٹہشتءِ سرا منتتج بوتگ انت۔ ءُ پدا ایشیءِ آسرا بیکء زاہرنیءِ جہانی حصر داریءِ ہواریءِ ڈیلہ ودی بوتگ۔ دیمقراطیسء علت ءُ سانءِ سیادی دُراہیں سیادیاں ءُ رہوتاں ارزشت دار ہیال کت ءُ اے لیکہء لیکہی حجت پیش کنانء آؤکیں پدریچ ءِ واستہ بلاہیں کارے پیلو کت کہ ہر چیزءِ ودی بٗویگءِ سوب است۔
دیمقراطیسءِ ردء علتءِ سیادی ابرمء گوں ہژدریء بندوک ۔ چونائیا بے علتءِ یا بے علت پہ کزا یک چیزےءِ عمومداریں وجود ممکن نہ اِنت۔ حقیقتء آئیءِ ہیال ءُ معنا ءُ متلب ہمیش اِنت کہ شوردار یا اندری رنگء ما آنادریں ودرتءِ اصل سوبء چہ سرپد نئیں۔					
فلسفہ ءُ ابرمی علم۔ ہر دوئینانی تہا علت ءُ سانءِ بن ہنڈالاست انت کہ علت ءُ سانءِ سیادی ابرمی قدرتی حصرداریءِ یکجائیں دروشم اِنت۔ سیادی ءُ ہواریں حصرداریءِ ایدگہ شکل انچو کہ کزا ممکن ، امکان ءُ لِقمال، نفس، واردات گشتگ ءُ شورداریں پگرءِ یا ڈیلہءِ خانہء چگل دِیگ بوتگ انت۔ انچو کہ فرانسس بیکنء وتی کتاب ’’ نووم آرگنیمءِ تہا نویستگ کہ اے گپ کاپیں وڑےءِ نی پیوست ءُ راست اِنت کہ راستیں یا گواچن ایں علم ہما اِنت کہ علتاں چہ بنزائنگ بوتگ‘‘(38) 
ہبدہمی ءُ نوزدہمی کرنءِ میکانکی جسد پہمئن (طبیعات)ءِ تہا علتءِ سیادیانی گیشگیوری چو اے وڑا بوتگ۔ کہ علتءِ سیادی بدل نہ بنت ءُ راست ءُ ہژدری بنت۔ انچو کہ بلیئرءِ میزءِ سرا بالئحرکتءِ رپتار آئیءِ سرا جتگیں تاگت ءُ بالءِ جسمد (جسامت)ء چہ پیوست بنت۔ اگاں ما جتگیں تاگت ءُ بالءِ جسمدء ہمینچو سر ہساب کن ایں ہمنچو شر تر ما آئیءِ رپتار ءُ حرکتیں بالءِ ہم ہمک دمانءِ مقامءِ پیش گشیء کت کنیں۔						
ہمے چشمینءِ ردء دُراہیں عمومداریں دنیا علت ءُ سانءِ سیادیانی یک یکشلیں سفرےء گوں بندوک اِنت اے لیکہءِ ردء ما فلکیاتی جسدانی کمیّتءُ رپتارءِ راستیں مقدارانی کساس ءُ بندگء پد جہانءِ تہا اے جسدانی ہر سہت ءُ دمانءِ آؤکیں مقامء ءُ راستیں وڑےء گشت کنیں۔ چہ اے وڑیء اے لیکہءِ ردء جہانءِ تہا ہر چیزءِ تب ءُ نوعیت ساریء چہت بیت۔ اے قسمت پرستیں لیکہے۔
اگاں ہمے ہواریں حصرداریء ما عمومدار مہ کنیں بلکیں لیکہے بداریں کہ اے ہواریں حصرداری ڈیلہانی میانء یک شور داری یا اندری حصرداری یے بزاں لیکہ اے بہ بیت۔ کہ ہواریں حصرداری عمومداریں ڈنی دنیاءِ تہءِ واقعہ ءُ چیزانی میانء یک رہوتے نہ اِنت بلکیں دیدے ما ایشانی بابتء پگر کنیں گُڑا ما پگر اندر ءُ شورداریں وڑےء اے رہوتءِ ساچشتء کنیں ءُ ما اے رہواریں حصرداریء پگرءِ یک لوازمہ ءُ انسانءِ سسّا یک المی ءُ دائمی چیز ءُ وصفے بہ گشیں گُڑا چہ ایشیء بے اراد ءُ پگر ودی بیت ۔ چونائیا کانٹء علت ءُ سانءِ سیادی مئے پگرءِ انچیں شکلبند (سانحہ) گشتگ انت کہ اے مئے سسّاءِ تہا ازمونء چہ پیش موجود بنت ءُ ہمے ازمونانی تہا بٗوہگء چہ عمومداریں دنیاء ما زانت کن ایں۔
علت ءُ سانءِ یکجائیں سیادیءِ مہکمیں مادنی تفسیرانی ردء اے سیادی ءُ رہوت جہانی رہوت ءُ سیادیانی تہا سک ارزشت دار انت ہم۔ ءُ ایشیء ابید مادنی تفسیر اے سیادیانی عمومداریں نوعیتء ہم آشکار کننت۔ مادننی جدلیاتءِ چشمینء تیوگیں دنیا حرکت ءُ بدل بوتگیں چیزانی رہوتانی کُلیتءِ اکائی اِنت چہ اے جہانی رہوتء چہ ڈن کجام ہم تہنائیں زاہرن عمل یا حرکتءِ معنا کنگ ممکن نہ اِنت چہ اے وڑیء جدلیاتءِ نِزّء ہر چیزءِ علمی عمومداریں وانگ ءُ زانگءِ مطمعیں (مطع) لیکہ اِنت کہ اے چیزءِ نوکیں دروشم رہوت ءُ سیادیانی زانگ ءُ پہمگءِ بے حدئن ایں عمل یکشلہ برجا دارگ بہ بیت۔ نوکیں ابرمی علم۔ انچو کہ جسد پہمئن جہانءِ شاہیگانیں زاہرنانی سیادیءِ ٹھوسیں پاہارشانیء کنت ءُ کلکشانءِ ردوم ءُ زاہرء چہ گونڈ گونڈ ذراہانیءِ تہا سکیں ردیں (معمولی) عملانی ہواریں رہوتءِ بابتء وانشتے داریت عمومداریں دنیاءِ تہا استیں حرکتانی میانء یک ردیں سیادی ہم است۔ آ بلیں میکانکی مقامانی بدل بیت یا جتائیں وڑءِ جسد پہمئن، کیمیاوی، حیاتیانی ءُ راجمانی عملءِ واقعہ اے رہوت ہر جاگہہ رسیت۔
بے شک جدلیاتءِ راجدپترءِ تہا چشیں ہم لیکہ است بوتگ کہ آہاں حرکت ءُ بدل ءِ کردءِ بابتء ردیں ہیال بندانء اے بیرگ گشتگ۔ انچو کہ یک کوہنیں یونانی فلسفی ءُ ہیاکلیٹسءِ شاگرد کرطیلوسء گشتگ کہ یکیں دریاءِ تہا دومی گامءِ جنگ ممکن اِنت۔ ایشیءِ تہا پترگءِ نیامء دریا ءُ مار دوئیں بدلءِ عملء چہ گوزان ایں آئیء اے آسر زرتگ ات کہ علمءِ تحصیلءِ علمءِ گورا سر بٗوہگ ممکن نہ اِنت۔ اے لیکہء ’’نسبتیت‘‘ گشنت۔ اے لیکہ حرکت ءُ بدلیءِ بدلیں دروشمانی تہا ردیں وڑےء کار گریت ءُ دعویٰ کنت کہ چونائیا ہر ہمک چیز حرکتءِ تہا اِنت۔ پمیشکا چیزءِ بابتء گپے کنگ یا چیزے گشگ ممکن نہ ا،نت۔ اے لیکہ جدلیاتءِ ضد بزاں جسد پرئنء ودی کنت ءُ نی ما ہمے بنگپءِ سرا باوستے بندات کن ایں۔
ما بعدالطبعات چی انت
گالگنجءِ معناہانی ردء ’’ما بعدالطبیعیاتءِ متلب اِنت ‘‘طبیعاتء آ دیم یا طبیعاتء پد۔ اے لبز وت ساچیں رنگےء زورگ بوتگ یا بنزہبندگ بوتگ اسکندریہءِ کتاب جاہءِ مہتیم رہوڈزکےءِ اندرونینکوسء ارسطوءِ مسودہ ونتگ ءُ رد بند کتگنت۔ 
اے ردبندءِ نیامء آئیء فلسفہ ایں زانشی ءُ دانش یا اولیں فلسفہءِ سرا ارسطوءِ نبشتانک طبیعیات یا ابرمءِ سرا ایشیءِ مسودہء پد جوڑ بوتگ۔ آ وہدء فلسفہ ایں نبشتانک ءُ پگر کُل رنگء ما بعدالطبیعات گشگ بوتگ انت۔ پدا ایشیءِ معنا بدل بوتگنت۔ انچو کہ ہیگلء حرکتءِ بابتء جدلیاتی لیکہءِ ہلاپ ءُ ضد ما بعدالطبیعات چیزانی بے بدلیء بیرگ گشانء اے بیرگیں چیزانی بابتء پگرءِ شکلاں ہم بیرگ بہ لیکیت۔							
حرکت ءُ ایشیءِ بنپد بزاں تضادء درکاریں چیزے مہ لیک اِنت۔مابعد الطبیعاتی فلسفیءِ نزء چیز ءُ ایشانی سسّاءِ عکس بزاں ڈیلہ ءُ پگر یک دومیء چہ جتا ءُ گیشّیتگ انت۔ آ ایشاں یکےء پدا دومی جتا جتاء وان انت۔ ایشانی نزء اے جاندار بے حرکت ءُ دائمی بنت۔ آ بے توجیل بیرگیں تضادانی بنپدء پگر کنت۔ آئیءِ گپ ءُ رپءِ کساس ہمیش اِنت کہ ہو ہو، اِنّا اِنّا ‘‘ ءُ ہر چیزے اے ہو ہو، اِنّاں انّاں‘‘ ءِ سیمسرء در اِنت ءُ ایشیءِ تہا ایر کپت نہ کنت آ ہرابیءِ بن اِنت۔(39)۔
چونائیا جدلیات ءُ ما بعدالطبیعات دیمروئی ءُ بدلیءِ بابتء دو ہلاپداریں لیکہ انت۔ اے جہانءِ بابتء علم ءُ تفسیرءِ جتائیں وزم انت۔ بعض وہدء اے گشگ بیت کہ جدلیات حرکتء منّیت ءُ ما بعدلطبیعات حرکتء نہ منّیت۔ چونائیا راستی ایش اِنت کہ ہبدہمی کرنء پد ما بعدلطبیعات انچیں وڑےء پہمگ بوتگ کہ اے مادنی زاہرن ءُ ایشانی ارتباطءِ لوازمہ گشگ نہ بوتگ۔ بلے بستمی کرنء آ حرکتء چہ انکار کنگءِ بدلہ ایشیءِ سادہیں توجیلے کننت۔ چونائیا راستی ہمیش اِنت جدلیات ءُ ما بعدالطبیعات۔ ہردوئیں حرکتء منّ انت۔ بلے اے حرکتءِ توجیل ءُ گیشگیواری وتی پگرءِ تبء کننت چہ اے وڑیء آ یک دومیءءِ ضد انت۔
دیمروئیءِ جدلیاتی تفسیرءِ ردء جدلیات ضدینءِ ہواری رہوت اِنت۔ آ ضدینءِ کش مہ کش ءُ یکینءِ زاہریں شکل اِنت۔ حقیقتء آ یک پیمےءِ اندریبے قراری اِنت۔ ایشیءِ آ دست بچارئے سما بیت کہ ما بعد الطبیعات حرکتء سادہیں وڑے بیان کنانء انچیں مقامےءِ بدلی، وڑ ءُ پیمےءِ کمی ءُ گیشی تکرار یا ائراتی حرکت لیکیت ءُ اندری دیمروئی ءُ بن ردومء رد کنت۔			
جہان ءُ ایشیءِ معنا کنگءِ اے مابعدالطبیعاتی لیکہ داں اے حدء سر بٗوہگء راست ات۔دانکہ ہمینچکء اے لیکہ سائنس ءُ علمانی دیمروئیء گوں بندوک ات۔ اے جتا جتائیں چیزانی زاہرنءِ بابتء راستیءِ شوہازءُ یکجا کنگء ابید تقابل۔ مشاہد ءُ ایدگہ چیانی وسیلہ ایشانی وصفای دریافتء کمکار زانگ بیت۔ہمے لیکہء ریاضی، طبیعات، حیاتیات، کیمیا ءُ ایدگہ چیزانی علمی پڑء دریافتء علتے بکشاتگ۔						
 فرانسسی زانتکار ءُ حیاتیاتءِ زانتکار ژال لامارکء راستی ءُ مشاہدہءِ امبارءِ بنپدء زندگیءِ بن ردومءِ بابتء یک لیکپے چشیں پیش کتگ۔ آئیء حیاتیاتءِ فلسفہ نامی یک کتابےءِ تہا وتی اے لیکہ پیش کتگ انت۔ آئیءِ بن ردومءِ عمل سادہ ء چہ پیچنءِ نیمگا حرکتءِ کنان کنت۔‘‘ لامارکءِ ہیال اِنت کہ اے بن ردوم اندری ءُ ڈنی عملانی زدء سانیں جاندارانی دیمروئیِ آسرا بیت۔ بلے ما بعد الطبیعاتی پگرءِ ہاکمیءِ آسرا علمءِ رہگیری ءُ ازونی بوتگ چہ ایشیءِ ردء چیز ءُ زاہرن آہانی رہوت ءُ سیادیانی جتا کنگء گوں تہنا یک یکء چارگ بوت کنت۔ سرا ہیالے گور نہ کنت۔						
داں ہژدہمی کرنء ہمے لیکہ ہاکم ات ءُ علمانی زانتکارانی سوائی یے دنیاءِ بے بدلی ءُ ایشیءِ بنپدی راہبندانی مہکم بٗوہگءِ لیکہء گوں برجا اتنت۔ آہاں تمامیں رہبند میکانکی رہبنداں گوں شبینءِ بنپدء ٹپاس انت۔ اے لیکہءِ ردء جہانء نوکیں زاہرن ودی بوت نہ کنت۔ اے وڑیء ما بعد الطبیعاتءِ راجدپتری رنگء حدئن ایں علمءِ وزمءِ میزاں میزاں علمءِ بن ردومءِ تہا گہگیریءِ ودی کنگ بندات کت۔							
سئے عظیمیں دریافت
علمانی دیمروئیء گوں دنیاءِ ما بعدالطبیعیاتی لیکہءِ کھوکھلاپن زاہر بٗوہان بوت۔ اولی دریافت کونیاتءِ پڑء بوت۔ ابرمی علمانی زانتکار ءُ جرمن فلسفی کانٹ ءُ فلکیات ءُ ارضیاتءِ فرانسیسی زانتکار پئیخ لاپ لیسء روچءِ نظامءِ بنداتءِ بابتء شبینی ایں مفوضہ پیش کتگ ات۔ اے دوئیناں اے سوج پیش کتگ یا داتگ۔ کہ روچءِ نظام ریکءِ دُراہانی بنپد مادنء چہ وتء ٹہشت گریت۔ آہانی لیکہ ءُ فلکیاتی جسدءِ ما بعد الطبیعیاتی لیکہءِ تہا اولی تل داتگ اتنت۔			
جہانی بدلی ءُ بن ردومءِ بابتء جدلیاتی ڈیلہ وت سائنسءِ شکمء چہ ودی بوتگ انت۔ نوزدہمی کرنءِ میانء سائنسءِ تہا اے ڈیلہ مہکمیں وڑےء منّگ بوتگ ات کہ تہنا بن ردومءِ لیکہءِ بنپدء بدلیں دنیاءِ تنوعءِ گیشگیواری یا توجیل بوت کنت۔ جدلیاتی لیکہءِ رہبندیں رہگیریءِِ واستہ نوزدہمی کرنءِ سئے دریافت یا ارزشت دار انت۔ چہ ایشاں یکے حیات دار چیز یا جسدءِ خلیہ داریں جوڑشتءِ دریافت۔ توانائیءِ باقی بٗوہگ ءُبقا، ءُ تقلبءِ توانائیءِ رہبندانی دریافت ءُ ایشیء ثبوت ءُ بن ردومءِ لیکہءِ دریافت ہم ہوار اِنت اے رہبند جہانءِ تہا چیز ءُ زاہرنءِ جہانی ارتباطءِ درانگارز کنگء کمکار بوت انت ءُ چہ ایشاں اے گپ مناک بوت کہ بن ردوم سادہء چہ پیچن ءُ معتبرء چہ ارفعءِ سفرکنت ساریء سائنسدان ءُ ما بعد الطبیعیاتی فلسفی ہردوئیناں مادنءِ جتا جتائیں شکل(حرا، مقناطیسی، میکانکی، برق ءُ ایدگہ) مادن چہ یک دومیء جتا ہیال کتگ انت۔ بلے نی اندری ارتباط است۔					
1930؁ءِ دہکءِ نیامء حیاتیاتءِ جرمن زانتکار تھیوڈوروان ءُ نباتیاتءِ زانتکار تھیاس شلائیڈنء حیات دارانی رُشت ءُ ردومءِ وانشتء گوں ہما خلیہیافت کت کہ پل درچک ءُ جناورانی جوڑشتءِ واستہ بنداتی ارزشت داریت۔ چہ ایشیء دُراہیں حیات دارانی استیءِ یک رنگی ءُ شبین مناک کت۔ 		
 طبیعاتءِ انگلش زانتکار جسمین جول ءُ طبیتءِ روسی زانتکار ایمل لنیٹزء توانائیءِ است ءُ باقی بٗوہگ ءُ بدلیءِ رہبندنی دریافتء گوں اے گپ مناک کتگ کہ اے رہبندءِ ردء کجام ہم چیزے بے سوبء نے آ زاہر بیت ءُ نے اندیم ءُ گیب ءُ ہلاس بوت نہ کنت۔ کوہنیں فلسفیاں ہم کرناں ساریء انچیں لیکہے پیش کتگ ات بلے آ وہدء اے لیکہ یک گُمان بندیء چہ گیش ارزشتے دار نہ انت آہاں اے ہم گشتگ ات کہ نیستء تہنا متسیتءِ ٹہشت بوت کنت۔ اے پُر دانشیں یا دانشداریں گپ نوزدہمی کرنء ی علمی رنگء مناک نہ بوتگ انت۔ دانکہ جول ءُ لنیٹزء توانائیءِ دُراہیں تہرنانی ہواریں سیادی مناک نہ کتگ ات۔ ءُ ازمودء اے گپ پدر کت کہ توانائی نے ہلاس بیت ءُنے ٹہشت بیت بلے یک ہالےء چہ دومی ہالے زرت کنت بزاں آ میکانکیء چہ ہرابی ءُ ہرابیء چہ برق ءُ ایدگہ چیزانی دروشمء زوران کنت۔							
ابرمی انگلش زانتکار چارلس ڈراونءِ بن ردومءِ لیکہء نباتاتی ءُ جناورانی اقلیموں اقلیمانی: رہوتءِ گیشگیواریء کنت۔ مشاہدائیں نکانءِ گنجیں جوہانءِ بنپدء ڈارونء اے مناک کتگ کہ پل درچکاں بگر داں انسانءِ دراہیں ابرمءِ جہان جہانءِ ابرم یکشلہ بدلی ءُ بن ردومءِ تہا اِنت بن ردومءِ لیکہ ایدگہ علمی پڑانی تہا ہم شنگ اتگ ءُ شاہیگان اِنت ہستمی کرنء طبیعیات ءُ فلکیاتءِ پڑء جہانءِ بن ردومءِ بابتء لیکہ ودی یا رُشت گرانء بن ردوم پزیر بوت ارضیات ءُ جغرافیہء اے ڈیلہ صدق کتگ کہ زمینءِ دل ءُ آئیءِ ڈنی جوڑشت ہردوئیں بدلءِ شلان انت ارضیاتء مادنءِ بن ردومءِ وانشت ءُ وانگ بندات کتگ۔ راجدپترء راجدپتریءِ رہبندانی سرا استغراق بنگیج کتگ ات بزاں اے ڈیلہ پیشکنگ ات کہ حقیرء چہ ارفعءِ نیمگا سفرء دیمروئی گشنت نفسیاتء اے گپ درانگار کتگ ات کہ انسانی سسّا ہم بدلءِ تہا اِنت کہ بدل بٗوہان اِنت چہ اے وڑیء جہانی بن ردومءِ لیکہء علم ءُ فلسفہ گوں وشبوہاں آتار کت ءُ ایشانی بند بندء شلان اِنت ءُ اے لیکہ کٗور کت کہ جہان بدل نہ بیت۔				
پہ اے لیکہ ہم شاہد ءُ ثبوت دست کپان اِنت کہ دراہیں راستی یک دائن ایں اکائی اِنت آب ءُ ہواءِ بدلی نباتاتی ءُ جناوریں اقلیمانی بدل ہم سوب بوت کنت یا سوب بیت روءِ سرا زاہر بوتگیں مقناطیسی توپان نہ تہنا ریڈیائی رہوتانی تہا دستی منجی کننت بلکیں موسمانی سرا ہم سانبار بنت۔ ءُ البت چاگردی زور چہ مہلوکءِ جان سلامتیءِ سرا ہم سانبار بنت۔ تہنا سائنسدان زاہرن ءُ چیزانی جہانی ارتباطءِ بابتء نہ نویسیت بلکیں شائر زانتکار ہم اے بنگپءِ سرا برے برے چیزے نویس انت سائنسی فکشنءِ سرا امریکی قلمکار اے بریڈیری وتی ناولک’’گرند ءُ گروک‘‘ءِ جتا جتائیں دورانی میانء رہوت ءُ سیادی یےءِ گپء جنت ءُ گشیت کہ یک تتلی ءُ مشکےءِ مرگ ہم یک راجمانےءِ ربیدگ ءُ سیاسی نظامءِ سرا سانے چگل دات کنت۔ بے شک اے نبشتہ کاردروگء کار بندگء اِنت بلے وہدے ایشیءِ کرّا بہ وانئے گشے جانءِ پُٹ پینژُر انت ءُ اے سما بیت کہ بوت کنت چشیں ریوتے موجودبہ بیت۔یا است چونائیا زندءِ راستیانی رہوتء چہ ایشانی صدق ہم بیت بے شک ابرمءِ کڑیانی چمگانی تہا کجام ہم یک چمگےءِ تباہی یا آئیءِ نزوری نہ تہنا ابرمءِ بانداتءِ بن ردومءِ سرا سانے چگل دنت بلکیں راجمانءِ سرا الکاپیں سانے نقش کت کنت۔					
رو برکتی جرمنیءِ مارکسی فلسفی رابرٹ اسٹیگر والڈ چیز ءُ زاہرنءِ جہانی ارتباطءِ یک مسال ءُ درورے پیش کنت۔ آ یک جرثوم جراثیم کشیں دوا ڈی ڈی ٹیء درور ءُ ہم مسالء دنت کہ اے دواءِ کارمرزیء کرم ءُ کڈوک مُرتگ انت بلے ایشیء جنگلانی وردن ہم ہلاس کتگ انت چہ اے وڑی بہارءِ موسم ءُ جِنگانی چِری چِری ہم بے توار کتگ۔ ڈی ڈی ٹی چہ جِنگ ءُ بینگ مگسک ہم مُرت انت۔ چہ اے وڑیء پلانی زہرگی کم بوت ءُ نیبگ ءُ کُنرءِ بر ہم کم بوت انت ترسیبءِ وہدء ڈی ڈی ٹی آپءِ تہا ہوار بوت۔ چہ ادا اے آپ دریا ءُ زراں ہوار بٗوہان وردنیءِ تہا ہوار بوت۔ وردنء چہ انسانءِ معدہءِ تہا یکجا بوت انت۔ چونائیا پہ حیات دارےء ڈی ڈی ٹیءِ ساپ کنگ ممکن نہ انت پمیشکا سائنسداناں اے آسر کارمرز کت کہ ڈی ڈی ٹی ءِ کارمرز سک کم کنگ بہ بیت۔					
بلے اے گپ ہم است کہ زہرنءِ میانءِ رہوت ءُ سیادی دائما زاہر نہ بیت۔ بعض وہدء ما ایشیءِ مشاہدہء ہم کت نہ کنیں زانتکار، شائر ءُ ارضیاتءِ زانتکار عمر خیام وتی لچّہےءِ تہا نویسیت کہ					
آتراپءِ دیستگیں چیزے دروگےء ابید ہچ نہ انت			
چیزءِ جہلانکیء پہ سر بٗوہگء سفر باز بُرگی اِنت			
ہر چیزءِ گندگ جہانءِ گواچن نہ اِنت				
چو کہ چیزءِ اندیمیں راز ، گوں چماں نہ بنت چارگ			
جہان تہنا بدلی ءُ حرکتءِ تہا نہ اِنت آ یک کُل ءُ اکائی یے ہم۔ ایشیءِ تہا ہر چیزے دومی چیزء گوں لانیفک سیادی یےء گوں بستگ۔ سائنسء کوہنیں فلسفیانی اے عقلی گدّے مناک کت کہ نہ یک چیزے نیستء چہ وجودءِ کیت ءُ نے وجود نیست ءِ روت جوہر بنپدی یا بنداتی دُراہاں چہ ٹہشت گریت۔ ءُ پدا ایشاں چہ سالم بندگ بنت۔ کبیرہ ایں جسد یک دومیء گوں بندوک انت۔ پل درچک ءُ جاندارکہول ءُ انواع ءُ تہرنءِ ٹہشتء کننت۔ روچ زمینء چہ سیادیاں بندوک اِنت ءُ کلک ایدگہ کلکشانء چہ البت جہانءِ وانگءِ وہدء ما ایشیءِ تہا ہواریں سیادی، وحدت ءُ بدلیءِ وانشتء کن ایں۔			
بن ردومءِ رواج:
فلسفی چیزءِ تہا کمیتّی ءُ کیفیتی فرق ءُ تپاوت دار انت انچو کہ دیمقراطیسء گشتگ ات کہ ایٹمء ابید پراہگ است جتا جتائیں ایٹمانیسورت ءُ وزن (بزاں کمّیت)جتا جتا بیت حیات دار ءُ بے حیاتیں چیزءِ میانء تپاوت ہمیش اِنت کہ ایشانی ایجابیں ایٹم جتا جتا بنت۔ آئیءِ ردء ارواہ لہتے انچیں ایٹمانی بنپدء بستگ کہ اے ایٹم گولی انت ءُ وزنء سک سُبک انت۔ فیثاغورث ہما فلسفی ات کہ ایشیء ابرمءِ تہا مقداری سیادیانی جیڑہ چست کت۔ آئیءِ نزء دُراہ استیں چیزانی بنپدی رہبند عدد انت۔							
بلے مدتے بیت کہ سائنسدان کیفیت ءُ کمّیتءِ سیادی منتگ۔ انچو کہ عرب کیمیا دان کیفیت ءُ کمیّتءِ سیادیءِ بابتء سرپد بوتگنت کہ اے دوئیں چیزانی میانء رہوتے است۔ آہاں المانانی بدل ہئیت ءِ لیکہءِ گیشگیواریءِ وسیلہء کتگ۔
انچو کہ کیمیادان جبران خیانیء فلفیورک ایسڈ ءُ نالمٹرک ایسڈءِ تیار کنگء ابید ایشانی نمکیات ہم تیار کتگ دُرستاں پیش ارسطوء کیفیتءِ ڈیلہءِ پریس کنانء ایشیءِ پجار ٹہینتگ کہ کیفتی بدلیءِ نیامء چیز جوہر ءُ مائیت ہم بدل بیت۔
ہر یکے اے گپء سرپد اِنت کہ مقداری بدلی چیز ءُ زاہرنءِ تہا نوکیں کیفیات خصوصیاتءِ ردومءِ علت جوڑ بیت۔ ما رُشت ءُ ردومءِ تہائیں ءُ ہمے عملءِ نیامء کسان چہ جوانء پدا سرپدیں عمرےء چہ پیریءِ حداں سربئیں ۔ یک کیفتےء دومی دومی کیفیتءِ تہا سر بٗوہگءِ عمل نازانتیء گوزان اِنت ءُ باز وہدء کسانی ءُ ورنائیءِ میان الکاپیں حدےءِ گیشینگ سک گران بیت۔ ابرمی ءُ راجمانی بدلیانی عملءِ تہا مقداری بدلیانی درچ نہ تہنا نوکیں کیفیتءِ گیشگیواریء نہ کنت بلکیں برء ایشیءِ معنا کنگءِ عملءِ تہا مشکلے بیت ءُ ارواہ گٹ کنت۔ نوکیں کیفیاتءِ دومی ءُ زاہر بٗوہگءِ ڈیلہ المیء دیمروئی ءُ بن ردومءِ نیامء کیفیتی بدلیانی اے ڈیلہء گوں بستگ کہ آئیءِ تہا نوکیں کیفیت اناگہہ شلانچء سر بارء دیما کپنت۔		
کوہنیں یونانیانی اے گپءِ گُمان ءُ کساس است کہ آہاں’’ قیاس ترا مکہ‘‘ ءِ پجار بستگ کہ اے یک نادریں دلیلے کہ ایشیءِ راستبندی رنگء ابرم ءءُ انسانءِ زندگیءِ تہا سرباریں قلانچانی بدلی منگ بنت کہ مقداری بدلیانی درچء تہا درمائجی کننت انچو کہ ’’ڈھیری‘‘ءِ بابتء قیاس مترآر اے سوالء پرسیت کہ جتا جتائیں اناجءِ دانگانی جوہان، جوہانے کہ جوڑ بوت۔			
یک دانگے بذات جوہان اِنت۔ ءُ دو یا سئے ءُ نئے یا چارءِ پنچ دانگ جوہان جوڑ بیت گُڑا جوہان چتور جوڑ بیت؟ کجام ساہتء جوہانے بیت؟ ہمے وڑا کُٹّیں سر ءِ بابتء قیاس متراکہ اے گپءِ چپیں لیکہءِ سرا پگر کنت کہ انسان کُٹ یا گنجا چون بیت۔ اگاں یک یک میدءِ ٹالےءِ رچگء کُٹّ ، گُشے گُڑا کُٹ بیت۔ چون؟ بلے اگاں گپء دگہ وڑےء گزشتءِ رنگء بچاریں کہ مروچی ہم ڈھیری اڑ بنت ءُ مردم کُٹ ہم بنت تہنا کیفیتی ئۃۃ مقداری بدلیانی ہواریں رہوتءِ بریسءِ بنپدء اے زاہرنانی معنا ءُ گیشگیواری کنگ ممکن انت ہردوئیں وڑا مقداری بدلی کیفیا تی تپاوتءِ تہا بدل بٗوہان بنت۔ ہیگلء اے وزمءِ یک ستائیں درور ءُ مسالے گینشینتگ۔						
’’توپک پائی یے یا دھیلہ یے خرچ بکن گُڑا ہچ ہم نہ بیت ، ہچ وڑیں فرق بنا نہ بیت۔ بلے اے ہچ نہ بٗوہگ‘‘ء چہ یک بٹوھے ہالیگ بوت کنت ءُ اے وڑا یک کیفیتیں بدلی بنا بیت‘‘۔					
مقداری بدلی جتا جتائیں تہرنءِ بنت اے درچءِ تہا بنت بلے ایشانی پجاربندگ نہ بیت، (انچو کہ کسانیء چہ ورناہیءِ نیمگا بدلءِ سفر) یا ایشانی رپتار ہم گیش کنگ نہ بنت۔ مقداری بدل بن ردومءِ سفر گشگ بیت۔ درچءِ شل میزاں میزان ءُ ایمنیں بدلءِ سفرء بن ردوم گشنت۔ کیفیاتی بدل دائما آشوبی بنت پرچہ کہ ایشیءِ تہا گزشتءِ بربادی راجمانی سیادی، ربیدگ ٹیکنالوجی ءُ آشوبی بنت پرچا کہ ایشیءِ تہا گزشتءِ بربادی راجمانی تب ءُ جہانءِ لیکہء ہوارشے ایں بدلی بنا بنت۔سائنسی دریافت ءُ راجمانی آشوب ہمے وڑیں بدلی منّتء بنا بنت۔
بلے لہتے سائنسدانءُ فلسفیانی ہیال اِنت کہ ابرم ءُ راجمانءِ تہا تہنا مقداری بدلی زاہر بنت۔ اے وڑیء آ دیمروئی ءُ بن ردومءِ یک انچیں ما بعد الطبیعاتی لیکہے پیش کننت کہ مقداری بدلی بیرگ ءُ گڈ سری گُشانء ایشانی سک باز ہاس ءُ ارزشت دار بہ لیکیت۔ انچو کہ انکساگورسء گشتگ ات کہ انسانی تخمءِ تہا سک کسانیں مید ناخن،رگ، آزا ءُ ہڈ است بنت اے ہوار بٗوہان ء ردومءِ نیامء پجارگ بنت ہمے وڑیں تہرنءِ ڈیلہانی یک بدل ایں سورتے حیاتیات ءُ پدا عمرانیاتء پہمتگ۔ انچو کہ راجمانی ، راجدپتری، ءُ ڈارونءِ حیاتیاتی بن ردومءِ تہا ہمرنگی سما بیت۔ آ راجمانی دیمروئیء بن ردومءِ چشمینء ٹپاس کنانء آشوبی بدلیءِ امکانانی رد کننت۔ اے ایشانی پگرءِ عمل آسر انت۔ سیاسیاتءِ تہا بن ردومی منّگءِ متلب اِنت اصلاح پسندی ءُ راست دستیانی موہ پہمئنءِ جار ءُ تبلیغءِ کنگ، اے لیکہ رندگیرانی ہیال اِنت کہ سرمایہ داریء چہ راجٹسن ءِ نیمگا سفر یک ایمنیں درچءِ یکشلہ چہ ممکن بیت۔ پمیشکا اے ہیالءِ مردم محنت کش ءُ سرمایہ دارانی میانء کمکئِدعوتء جار کننت ءُ سرکاری اصلاحانی ءُ رہبندی کم ءُ گیشیں بدلی ءُ ایدگہ چیزاں ارزشت بکشانء دروگ بندانء آشوبء چہ یک کر کنانء آشوبءِ غدار جوڑ بنت۔						
چونائیا کیفیانی بدلیانی بیرگ ءُ گڈی گشگ یک ایکٹرم تبے اے ہیالءِ ردء دیمروئیءِ بنزہ ءُ رہبند تہنا کیفیاتی بدل ا۔نت۔ لہتے ورژوا سائنسدان انچو کہ ابرمءِ فرانسیسی زانتکارجرج کوؤمیخءِ انشقاقءِ لیکہ فلسفہءِ تہا دارگ بوتگ۔ کوؤمیخءِ ہیال ات ایمنیں ہالےء چہ جزبائیں ہالےءِ تہا آڑاؤر بٗوہگ بن ردوم اِنتالبت پدا سائنسء کوؤمیغءِ ڈیلہ ابطال کت بلے انگت ہم اے وڑیں ڈیلہ راجمانی علمانی معنا کنگ ءُ گیشگیواریء کارمرز بوتگ انت ءُ اے لیکہ راجی ءُ ایدگہ تہرنءِ سیاسی مہمءِ سیاسی کردانی بنپد جوڑ بوت۔				
ُبُرزءِ سطراں بستگیں دُراہیں لیکہ ما بعدالطبعیاتی لیکہ انت۔ اے لیکہ تہا کیفیاتی ءُ مقداری بدلیانی تہا چہ یکےء منّنت ءُ یکےء را کنت۔ راستی انت کہ کیفیاتی ءُ مقداری ہردوئیں بدلی دیمروئی ءُ رُشت ردومءِ علت بنت۔ مقداری بدلی قلانچانی بدلیانی یا کیفیاتی بدلیانی واستا راہے گیشینت ءُ تچک کننت۔ اے کیفیاتی بدل نوکیں جاوری ودی کنانء بن ردومی عملء یک شے ایں ساہتے ءُ موہ یے بکشء انت۔
امریکی حوالکار جون ریڈء وتی کتاب ’’دنیاءِ پروشیں دہ روچ‘‘ءِ تہا اے گپ مناک کتگ کہ دنیاء حیرانیءِ زِدء داروکیں اکتوبرءِ عظیمیں آشوب پرچا بنا بوتگ ات۔ ءُ اے حیران بکشیں واقعہءِ کونپل چون روسی پوریاگرانی دراجیں ٹکی مہ کشء چہ در اتکگ ءُ بنا بوتگ۔					
اے باوستءِ گڈسرا اے گپءِ نشان کنگ المی اِنت کہ اے قلانچیں جتا جتائیں وڑءِ بنتءُ دراہ یکیں وڑا زاہر ءُ پدر بنت۔ انچو کہ اے یک انچیں سورتے زور انت کہ یک نادریں گرمائشت یے تہا دھاپ آپ بیت یا آپ بھاپ بیت یا سائنسی ءُ تکنیکی آشوبےءِ سورتء درا بیت۔ بازیں قلانچ ہزاراں سالءِ دم ءُ اوشتےءِ تبء ساکن بنت انچو کہ زمینءِ بدل ہزاراں سالانی سرا بنا بنت۔ باز وہدء اے راجدپتری وڑےء کسانیں ساہتےءِ تہا بنا بنت ءُ زاہر بنت۔ انچو کہ سوویت یونینءِ تہا بیست ءُ چار سالانی میانء راجئن برجا بوت۔ استیں گزشتء یورپ ایشیا ءُ لاطینی بازیں ملکانی تہا راجمانی ءُ ربیدگی آشوب بنا بوتگ۔
ءُ اے گپءِ پہمء ہم ارزان کنت کہ				
کمیتی بدلیاں چہ کیفیاتی بدلیان نیمگا سفرء مادنی لیکہ جدلیاتء آشوبءِ یک نادریں وصفے گشیت۔ اے لیکہ راجمانی دیمروئیءِ بنپدی مائیت ءُ جوہرءِ معنا ءُ گیشگیواریء کنت()ءُ بن ردومی بدلی آشوبی بدلیاں چون بنا کنائینیت یا چون آشوبی بدلءِ تہا ہم بن ردومی بدلی موجود بنت۔ ءُ چون اے آشوبی بدلی یک راجمانءِ ملکےءِ تہا بنا بوتگیں بن ردومی بدلیءِ بامیں چشمین ءُ لیکہ جوڑ بیت۔
نی ، چو کہ ما اے ٹپاس اِت کہ حرکتءِ سفر مقداری یا کمیتی بدلیاں چہ بنگیج بیت ءُ کیفیاتی بدلیانی نیمگا سفر کنت پمیشکا نی ما اے سوالء پُرس اِ کنیں کہ حرکتءِ سوب چی اِنت حرکت پرچا بیت؟					
حرکتءِ بنداتیں نکتہے است؟
کوہنیں زمانگءِ فلسفیانی ہیال ات کہ دنیاءِ تہا لہتے انچیں تضاد ءُ ہلاپیں رہبند ءُ تاگت است کہ آ بذاتیں حرکت یا وت جنسیانیءِ سوب چی جوڑ بنت۔ اے اندری حرکتءِ سوبء کیفیت بدل بٗوہان بنت۔ آہاں گشتگ کہ ہر چیزءِ دو حدئن دروشم ءُ باسک است بلے اے ہردوئیں باسک بیدءِ یک ءُ دومیء است ہم ندارنت۔ اے یک دومیء مفروض ہم کننت ءُ چونائیا اے یک دومیءِ چٹ ہلاپ دار انت پمیشکا اے یک دومیء کشنت ہم انچو کہ زند ءُ مرگ، مہر ءُ زہر، نیکی ، بدی، آس ءُ برف، روچ ءُ شپ، مرد ءُ جنین ءُ ایدگہ۔ اے ہلاپ دارانی یکجائیں عملءِ ءُ ایشانی ضد جہانءِ تہا شدت ءُ نء رہگیری یے ودی کننت ءُ ہمے وڑا بدلیءِ علت بنت۔ ءُ ہمے وڑا اے ضد ءُ تصادم امپسگءِ دیمروئی ءُ حرکتءِ سر چمگ بنتوہنیں چین، ہندوستان، یونان ءُ رو برکتی میان اے دراہ دمگانی انی ہیال ات کہ جہانءِ تہا ضدءُ امپستگ است۔					
کوہنین چینی فلسفی لاؤجیء جہانی اولیں رہبندءِ حرکتءِ بابتء باوستے بنا کنانء ایشیء ’’طاو‘‘ءِ نام داتگ۔ طاوءِ جدلیاتی وصف زاہر انت۔ آ بازیں ضدیں وصف داریت۔							
طاو پراہگ اِنت ءُ حدئن اِنت کہ تہنا ءُ بدل نہ بیت، اے ہرجا است ات اِنت۔ ہر عملءِ تہا اِنت۔ داؤ چنک نامی کتابےءِ تہا اے ڈیلہ است اِنت کہ ’’طاؤ‘‘ چون وتی چپءِ تہا بوتگ بدہیئت کاملیں حُسنءِ نیمرانی ءُ علت اِنت۔ تابداریں راہ (سخنی خط)تچکیں راہے جوڑ بیت۔ ہٗورکیں جاہ پُر بیت۔ ءُ کوہنیں جاہءِ نوکین یے کییت۔ کمے جہد بازیں چیزے دات کنت البت بازءِ جہدبے سوبینیءِ سرا کپیت۔ شادئنءِ تہا گم ، گمءِ تہاشادئن اندیم اِنت، است اِنت۔ ہیراکلیٹسء ہم ہمے وڑیں لیکہءِ جار جتگ۔ ’’ما زند ءُ مردنی مستعد ءُ خفتہ ءُ خوبیدہ، جوانی ءُ پیریءِ اکائی اِنت اولی ہال دائم ءُ دومی ہالءِ تہا بدل بٗوہان بیت‘‘(40)۔ رو درکتی داناہاں ضدینءِ میانء جدلءُ کش مہ کشءِ بابتء ہم گپ جتگ یک نیمگے نیکی ءُ رژناہیءِ تاگت’’ہر مز‘‘ اِنت البت دومی نیمگا بدلی ءُ تہاروکیءِ تاگت’’ لہرمان‘‘ ات۔ پدا اے لیکہاں گیشتر ردوم زرت انچو کہ اطالوی فلسفی جیوردینوبرنوء گشتگ کہ ضدینءِ تہا یکےءِ بندات دومیءِ ہم بنگیج اِنت۔ بربادی زاہری ءُ ردوم اِنت ءُ زاہری ءُ ردوم بربادی اِنت۔ مہر زہر ا،نت ءُ زہر مہر ، چہ اے وڑیء چہ ایشاں اے آسر در کیت کہ اگاں کسے ابرمءِ عمیق ایں ارزانی بابتء سرپد بٗوہگءِ واہگ داریت گُڑا آئیء تضاد ءُ امپسگانی کم ءُ گیشیءِ بابتء وانگ ءُ زانگ لوٹیت۔ رابندرناتھ ٹیگورءِ لچہانی تہا نبشتہ اِنت کہ زندگیءِ دراہیں متنوعیں باسک ءُ دروشم بدل بٗوہان بنت۔ ہر چیزے دومی چیزےء چہ دراتکگ۔ ءُ پہ دومیء المی اِنت کہ آئیء زندگیءِ حدئن آں چہ پروش جوہانء انفعالیتءِ نیمگا پشکپتگیں ءُ پسپائیں زندگیء رد کننت ءُ چیز ءُ زاہرنءِ محیط تنوع ءُ رنگ رنگیں قدرانی زانگء گوں نویسیت۔						
لیس دارءُ گرانیں چیٹرءِ موم، وشبوءِ تہا آتار بٗوہگءِ جہدء اِنت		
بلے وشبو وتی رالداریں شکلءِ تہا بندیگ بٗوہگ لوٹیت۔		
پہ لےء حرکت المی اِنت بلے ساکنءِ شوہازیگ است۔		
البت ساکن ءُ جامد پہ لےءِ تہا اوژناگء دلاپ انت۔		
مُج وتی پلگارء لوٹیت ءُ پلگار وتی بیرگء۔				
گیشتگیں لیکہ مانگشّانء بے ڈھبیں وابےءِ تہا توجیل بٗوہگ لوٹیت۔	
شنگتگیں چیز آہنءِ شکلبندےءِ تہا پیوست بٗوہگ لوٹیت۔		
ءُ پدا حدئن بے حدئنءِ سر چمگانیءِ زِدء پروشیت			
اے کوہن ءُ اصل امپسگءِ بے زوالیں رہبندے کئےء معنا کتگ انت	
مرگ ساچشتءِ علت بیت					
ہاموشی توپانءِ پیش گُشتن					
ہر بندیگیں چیز دراہیں حد ءُ بنداں چہ رکّگءِ جہدء گلائش اِنت		
البت آزاتی یک ایمنیں ءُ دائمی جاہےءِ شوہازء سر ءُ چیر اِنت‘‘(41)	
مدامیں زندء ابید علم ءُ سیاسی جہدء چہ ہم اے گپ صدق بیت کہ زندگی ضدئناں چہ سربار اِنت بلے تہنا یکیں راستیءِ منّگء چہ گواچنءِ جہلانکیانی تہا ایر کپگ نہ بیت۔ پہ اے مول ءُ مراد المی اِنت کہ انسان ابرمءِ تہا استیں ضد ضدینانی رہوءُ رائنءِ بن ءُ ہُنڈاں بہ در گیجیت۔ نہ تہنا فلسفی بلکیں ندکار ءُ شائر ہ اے عملء سرپد بہ بنت۔ ہبدہمی کرنءِ افغانی شائر عبدالقادر خان نویسیت۔		
’’بدی‘‘ءِ سرا نیکیءِ چے است ءُ نیکیءِ سرا بدیءِ وہدے		
نیکی یک کارےء جائز بگشیت گُڑا بدی ایشانی سکء ہلاپء بیت‘‘۔(42)
ضدینءِ میانء ہواریں رہوت بیت۔ ہراکلیٹسء گشتگ کہ دراہیں راستی یک اکائی یے.....بہر گیریں ءُ یکجائیں ودی بوتگین ءُ بوتگین، حدئن ءُ بے حدئن۔ پت ءُ پُسّگ.............دُرست یک ہسابء انت۔ دُراہ ’’یک‘‘ انت‘‘۔(43) ضدینءِ میانء مہکمی ءُ جہلانکیں سیادی یے بیت اے ضدئنء ابید ایشانی وجود ممکن نہ اِنت۔ ضدینءِ تہا کش مہ کش ہم بیت۔ کش مہ کش ضدین ءِ ہواری رہوت ءُ سیادیءِ باتنءِ باتن اِنت ءُ اے کش مہ کشءِ سیادی ءُ علتء دیمروئی ءُ بلدی زاہر بیت۔ انچو ک راجمانءِ تہا ضدینءِ میانءِ کش مہ کش ءُ چیل ٹکی جہدءِ شکلء درا بیت۔ البت ابرمءِ تہا اے کش مہ کشءُ چیل تعاملءِ عملءِ رہوتء درا بیت۔ جرمن شائر ءُ زانتکار جوہان، لگانگ گوئٹےءِ لیکہ ات کہ زندگی ضدیناں چہ سربار اِنت۔ زندگی یکشلیں کش ءُ چیلےءِ عمل اِنت ہ نیکی ءُ بدی۔ مہر ءُ زہر ءُ سادئن ءُ جنجالانی میانء بنا بیت۔					
ہر ضدینءِ وتی یک راجدپترے است۔ آ زاہر بیت۔ ردوم زوریت۔ شدت ءُ زورءِ تہا کیت ءُ پدا توجیل بیت۔ راجمانی ضدین بوت کہ توجیل بٗوہگء چہ زبہر بنت۔ اے وڑیء اے ضدین معاوندانہ ضدین گشگ بنت۔ بوژروازی ءُ پرولتاری ٹک، اُجرتیں محنت، سرمایہ ءُ راجئن ءُ سرمایہ داریتءِ میانءِ ضدین معاوندانہ تبءِ ضدین انت۔					
 ما بعدالطبعاتی فلسفی ضدینءِ اکائیء رد کننت آہانی ہیال اِنت کہ ضدئنءِ دوئیں سر وتی جاہء بذاتیں وڑےء برجا بنت۔ اے گپ بے علمی اِنت کہ ضدینءِ تہا یکے نا بودی دگہ یکےء نابود کنت۔ اے باوستءِ آ دستء ہما مردمانی فلسفہ ہم ما بعد الطبعاتی انت کہ ینءِ وحدت ءُ یکجائنیء منّنت بلے ایشانی جدل یا کش ءُ چیلء چہ انکاری انت۔ سیاسی میدانءِ تہا ایشانی لیکہءِ آسر اے در کیت کہ چونائیا استیں تضادانی ینانی نرم کمانء اصلاحیں ءُ مفاہمتیں میلے زوریت ۔انچو کہ سرمایہ داریءِ پلہ مرزیء عدزپیش کنوکیں لیکہ ساز یکیں وہدء دو گپءِ نکانء یک گپءِ تہا دار انت سردارانہ نظامءِ شریں رنگ ءُ دروشم ہم است ءُ بدیں ہم ہرابیں ہم۔ اگاں ایشیءِ شریں وصفانی پلہ مرزیء بہ کنئے گُڑا ہرابیں دروشمء رد کنئے گُڑا اے نیامء یک انچیں راجمانےءِ گورا سر بٗوہگ لوٹیت کہ یکجائیں جہدےءِ لیکہء بداریت۔ باز وہدء آ اے گپء جننت کہ اجارہ دارانہ سیت (مناجع) ءُ نپ کم بٗوہگء اِنت پمیشکاپوریاگرانی ہال بہتر ءُ گہتر بٗوہان اِنت بلے محنت کشیں ٹک سرپد انت کہ انگتا آہاں ہمینچو سیت ، مراعت ءُ تحفظ حاصل کتگ اے ایشاں تحصال گوں جدل ءُ کش ءُ چیلء پد رستگ انت سرمایہ داراں ایشاں ہچ حق نہ داتگ بلکیں ایشاں جہدءِ مشکلانی پدا وتی حقوق پچ گپتگ انت انسان ایدگہ انسانءِ استحصالء چہ ہچ وڑا شیم نہ بیت دانکہ اجارہ درانہ نظام است اِنت۔ چہ اے وڑیء مفاہمتءُ مصالحت دُراہ دروگانت۔					
راستیں ایش اِنت کہ گواچن ءُ ندگیءِ تہا ما یکشلہ گوں ضدینانی دیمپان ا،نت اے ضدین دیمروئی ءُ ردومءِ بنزہ ءُ اصل جوہر انت پمیشکا اے ضدینانی معنا کنگ ارزشتے داریت۔ ءُ ایشانی علم انسانئِکرداں ازل کنت۔ پمیشکا اے سوال پُرسگ بیت کہ انسانی پگرءِ ضدینءِ عکس پرچا درشانی بنت۔			
جدلیات ءُ پگری چست ءُ یار/ جدلیات ءُ پگری خوشہ چینی
اے سوال الکاپء معنا کنگی اِنت کہ ما انچیں راہ ءُ رہبند پہمگ ءُ زو اِنت کہ مئے پگر ہما وہدء یا اے وڑا ارست ہیال بیت۔ وہدے ضدین مہ بیت بے شک یکیں چیزءِ بابتء یکیں وہدء ہلاپ داریں لیکہءِ پاہاشانی راست نہ اِنت ءُ چوشر نہ اِنت وہدے پگرءِ تہا ضدین بہ بیت گُڑا چہ ایشیء پگرءِ بابتء یا پگرءِ مہکمیءِ بابتء بنداتی یا بنپدی رہبنداں چہ انکار بیت۔ انچو کہ یکیں مردمءِ واستہ اے گشگ ممکن نہ اِنت آ زندگ اِنت ءُ مرتگ ہم۔ اے و راست اِنت کہ مردم مر ا۔نت ہم۔ بلے اگاں یمے زندگ اِنت۔ گُڑا پہ آئیء زندگیءِ وصفاں بنیں۔ البت چندیں سالاں پد آئیء مِرگی اِنت۔ اے چندیں سالاں پد وہدے آ مردم مریت گُڑا ہم ما اے گشت کن ایں کہ آ مُرتگ۔				
بلے دومی دستء یا نیمگا ما اے گواچن مناک کتگ کہ ءِ قدرت ءُ زاہرنانی تہا ہم ضدین است۔ ہبدہمی کرنءِ بنداتء رژناہیءِ لیکہءِ بنزہءِ سرا بازیاوستے آڑاؤر بوتگ ات۔ زاناں رژناہیءِ حرکت یکشلہ ءُ چبیں بٗوہگءِ سوبء چولانی رہبندءِ زدء بنت یا رژناہی جسدن (مجسمہ) بٗوہگءِ سوبء زراہانی ردء رہبندانی زدء بنت رژناہیءِ دو ہلاپ داریں لیکہءِ ٹہشت بوت یکے ایش کہ رژناہیءِ چولیں حرکتءِ لیکہ ءُ دومی رژناہیئن لیکہ اِنت اے جیڑہءِ سرا ہم بازیں جنجالے آڑاڈر بوت کہ اے دوئیں لیکہاں چہ کجام لیکہ راست اِنت ءُ دوئینانی پلہ مرزیء حجت بندگ بوتگ۔ انگریز سائنسدان آئزک نیوٹنء اے لیکہءِ مناک نگءِ واستہ بازیں ازمود ٹہشت کتگ آئیءِ ردء رژناہی جتا جتائیں جسدانی بنپدء بستگ ءُ رژناہیءِ حرکت اے ذراہانی حرکتءِ بنپدء بستگ۔ البت ایشیءِ ہلاپء ولندیزی سائنسدان کرسچیٹن ہیوگینزء انکساریں نور ءُ تعاخل ایں رژن بزاں بے پلوئیں رژنءِ مشاہدہءِ بنپدء اے لیکہ بستگ کہ رژنءِ حرکت موجانی تہا یکشلہ بستگ۔ بلے سائنسءِ بن ردوم اے گواچن زاہر کتگ کہ رژناہیءِ حرکت یک اجب ءُ ضدینجدلیاتی تبءِ حامل اِنت۔ بلے پدا اے گپ مناک بوتگ کہ رژناہی یکیں وہدء موجانی سورتء ہم حرکت کنت۔ ذراءِ سورتء ہم۔ نوزدہمی کرنء اے گپ مناک بوت کہ نہ چمّاں زاہریں رشن موج یا چولانی وڑا حرکت کنت بلکیں ، مقناطیسی کشش ءُ ایدگہ عمل ہم موجیں حرکتءِ وصفاں دار انت۔ اے گپ مناک بوت کہ رژن، برق ءُ مقناطیسی کشش دُراہ یک واہدیں مقناطیسی پڑءِ انتزار انت۔							
ہمے کرنءِ بنداتء دریافتانی یک روانے دیما اتک ءُ یکشلیں مقناطیسی پڑء گوں در یکشلیں جسدن ہم زاہر بٗوہگءِ لیکہ ہم شکء چہ پرے بوت۔	
چونائی مرئی رژناہی ءُ بے مرئی ریڈیائی موج (لہر) لاشعاع، برق، مقناطیسیت اشاعت ءُ جزبہ حرارت، انچو کہ توانائی ءُ ارضیاتی تاثیر ءُ ایدگہ چیزانی بابتء مرد م سرپد بٗوہان بوت انت۔ اول سرا ایشانی بنپدی ضدین تبءِ بابتء وانگ ءُ زانگ بوت۔ ءُ اے گیشگیوار کنگ بوت انت پدا یکیں وہدء ایشانی جسدن ءُ موجءِ ضدینءِ اکائیءِ ردء ایشانی پٹ ءُ پول بوت جوہری طبعیاتءِ تہا ہم انچیں رد ءُ ہالےء جہہ جت ءُ برق ءُ ایدگہ بنپدی ذراہانی وانگ ءُ زانگء چہ ہم انچیں بزاں ہمرنگیں لیکہانی پہمگ حاصل بوت۔ آ ہم ضدیں وصفءِ ارزشت دار گُمان بیت۔ آ یکیں وہدء ذراہانی جسدءِ وصف اوں دار اِنت موجءِ وڑا انت ہم۔ چہ ایشانی آسرا ودری ءُ موجیں میکانیات جتا جتا ودی بوت انت ءُ پدا اے یکجا کنگ بوت انت۔ اے دُراہیں اے گپ ءُ عملء پد ہم بوتگ انت کہ برقءِ جسد ءُ موجیں لیکہ کاملء یک دومیء چہ ضدین انت۔ چہ اے وڑیء اگاں اصل ضدین اِنت گُڑا ہمے پگرءِ تہا ہم اے بیرگء ہمے وڑیں عکسے درستان بہ کنت۔ زندگی ضدیناں چہ سر بار اِنت ءُ پہ گواچنءِ معنا کنگء پہ مارا المی اِنت کہ ما پہ مزنیں دلے اے لیکہء بہ منّ ایں زندگیءِ جدلءِ عکس ہمے پگرءِ تہا ہم عکس شان بہ بنت بزاں زندگیءِ جدلءِ پاہارشانی پگرانی جدلءِ تہا بہ بیت۔		
بلے لہتے فلسفہ اے ردیء کننت کہ  مزن کناںء وتی مرزیءِ ضدینءُ لیکہاں پہمنت ءُ ایشانی ہساب ءُ کتاب یا ایشانی ِنگو آنگو جننت ءُ بندانت۔اے وڑیں فلسفیاں خوشہ چین گشنت۔ پگری خوشہ چینیت چونائیا جتا جتائیں مکتبیں پگرءِ پگرءِ بے رہبند ءُ بے ہمسنگیں ایجاب ءُ ہمگرنچیءِ نام اِنت۔ اے وڑیں لیکہانی وصف ہمیش اِنت کہ اے ہما لیکہانی میانء ہواریں سیادی ءُ رائنےءِ بندگءِ جہد ء کننت کہ اصلء اے لیکہ چہ یک دومیء گوں دپ نہ ورنت ءُ ہمسنگ بنت اے آ گواچنیں سیادیءِ ٹپاسگء سوبین نہ بنت کہ کجام ہم چیزےءِ ضدیں سیادیءِ یک اکائیءِ تہا بدلی یے بنا کننت۔				
اگاں ما ساریء اے بگشیں کہ ’’ مادن سسّاءِ بنزہ اِنت‘‘ ءُ پدا اے لیکہء بداریں کہ ’’ سسّا چہ وتا وت ودی بوتگ ءُ ابرمء چہ آزات اِنت‘‘ ءُ بہ گُشیں کہ اے ہردو لیکہانی میانء ہمسنگی است گُڑا اے درگتء ما پگری خوشہ چین گشگ بئیں نادریں لیکہ فلسفہ ایں رنگء بن اصلء دو ضدیں لیکہءِ فلسفہ انت ءُ کسے ایشانی یکجا کنگءِ جہدء گوں سر ءُ چیر اِنت۔				
نوکیں بورژروا لیکہ ساز جدلیاتءِ جاہء یا بدلہ انچیں پگری خوشہ چینیءِ برجا دارگءِ جُہدء گوں سر ءُ چیر انت۔ انچو کہ ’’استدقاق‘‘ ءِ لیکہء بچارئے کہ اے بُرزءِ گپءِ زاہریں چیدگ اِنت۔ استدقاقءِ لیکہءِ ردء راجئن ءُ سرمایہ دارانہ نظامءِ ہوار کنگء چہ یک نوکیں نظامے جوڑ کنگ بہ بیت یا جوڑ بوت کنت۔ بازیں سیاستدان پگری خوشہ چینیءِ اے لیکہء چہ سیاستءِ تہا پہ وتا سیتیں راہے شوہاز انت۔ اے نہ تہنا لیکہءِ رنگء بے صلاحیں لیکہءِ ہوار کنگءِ جہدء کننت۔ بلکیں آ سرمایہ داریں نظامءِ تہا ہم آزاتی ءُ انساپءِ گپء جننت۔ ءُ سمائی رنگء اے گواچنء اندیم کننت کہ سرمایہ داریں راجمانیءِ تہا انساپ ءُ آزاتیءِ موہ تہنا پہ بُرز ءِ ٹکءِ سیتء گواہ کننت ءُ ایدگہ دُراہ بازیں پابندیانی تہا گچل انت۔ امریکہءِ تہا وڑ وڑیں پابندی است کہ گشے اے تہنا پہ سیاہ فارمء بستگ انت۔ زانشی گلانی تہا آہانی آہگ زورگار ءُ طبّی کمکء بگر داں ایدگہ کار گلانی تہا پدریچءِ تپاوتءِ آسء سچان انت۔ بورژوا لیکہ ساز ءُ سیاست دان جار رد، رسانک ءُ ایدگہ بازیں وسیلہاں چہ اے پگری خوشہ چینیء چہ پہ وتا ءُ سیاستدان راہے کشّنت۔ آ انسانءِ سسّاءِ سرا سان بستگیں دود ءُ ربیتانی ردء آہانی تبءِ بنپدء وتی مول ءُ مراد ءُ راساہاں پیلو کننت۔					
بیائے جدلیاتءِ اے ہاسیں وصفءِ سرا پگر کن ایں ما سرپد اِنت کہ جدلیاتءِ ردء ہچ چیزءِ تب بیرگ ءُ کامل نہ اِنت ءُ بیدء دار ءُ پردارء حرکتءِ تہا اِنت ءُ یکشلہ اے نوک چیز دائما بدل بٗوہان اِنت۔ چیز ءُ زاہرن پہ یک دومیء جاہے یل کننت ءُ ایدگہ ایشانی جاہء گرنت۔ اے عملءِ مرگ نیست ءُ نئے گُڈ سری نکتہے داریت۔ بلے سوال ایش اِنت کہ اے حرکت یا دیمروئیءِ ردومءِ سفرءِ نیمگ کجا اِنت؟
نفیءِ نفی
عالمیں ابرم ءُ راجمانی، ہردوئینانی راجدپتر اے گپء صدق کننت کہ دیمروئی کوہنینءِ مرگ ءُ نابودی ءُ نوکینءِ ودی بٗوہگ ءُ ردومءِ بنپدء اٗوشتاتگ یا میلانک اِنت۔ زمینءِ سرا نوکیں ارضیاتی شکلبندانی ٹہشت بیت۔ ءُ نباتاتی ءُ حیوانی اقلیمانی تہا کوہن ایں چیزانی جاہء نوک ءُ کاملیں شکل کیت۔ حیات داریں جسدانی تہا نوکیں خلیہ بندگ بنت کوہن ایں مران بنت نوکیں ودی بٗوہان بنتانسانء کوہن ایں جبلوتی یکجاہی غلامیں ءُ نیم غلامیں مزارع ءُ اجرتی محنتءِ راہانی دراجیں سفرء گوزانء یک راجمانے حاصل کتگ کہ راجمانءِ تہا دُراہیں مردمانی بسات ءُ بستار یک اِنت۔ نہ تہنا ابرم ءُ راجمانی بدلیءِ شلء چہ گوستگ انت بلکیں انسانءِ سسّا ہم بدلیءِ روانءِ تہا اِنت۔ اے یکشلیں عملءِ آسرا سسّاءِ جہانیں میل یا جہانءِ لیکہ جزبہ ءُ انسانی واہش ءُ واہگ ہم بدل بنت۔ ایشیا ، افریقہ ءُ لاطینی امریکہءِ مردماں سماءِ بساتء بُست کتگ ءُ زندگیءِ نوکیں دروشم ءُ شان شوہازیگ انت۔ ٹیگور نویسیت۔				
پیریں رو درکت، جہہ جن					
وتی دراں ہانڈارء پچ کن					
ءُ جہانءِ عمیق ایں جہلانکیاں ماندئے ‘‘(44)	 
عالمیں ابرم راجمان ءُ انسانی پگرءِ بن ردومءِ یک وصفے ہمیش اِنت کہ اے دُراہیں پڑانی تہا کوہنءِ بدل نوکیں چیزے جاہے گرنت بزاں نوکینءِ پروش نہ بیت۔ جدلیات ہر چیزءِ تہا ہژدری ایں تباہی ءُ نابودیءِ زاہریں چیزاں گندیت بیدءِ وت ردوم ءُ بربادیءِ عمل ءُ وت جہل (اسفل)ء چہ بُرزءِ نیمگا بے پابندیں حرکتء ایدگہ ہر چیز اے عملء گوں گلائش اِنت نفی بزاں کوہنءِ جاہء نوکینءِ بٗوہگءِ عمل برجا است اِنت۔ ادا اے سوال پُرسگ بوت کنت کہ اگاں ہر چیز پیر ءُ کوہن بٗوہان سڑان بیت گُڑا دنیا ہم روچے ہلاس بیت؟ نہ چو نہ اِنت ۔ چونائی عبفرانی نوکیں عمل گیشتر دیمروئیءِ واستا گیشیں بودءِ حامبیت۔ انچو کہ راجئنءِ ردوم سرمایہ دارانہ نظامءِ تباہیء گوں بندوک اِنت۔ اے نظام نوشت ءُ انسانءِ دیمروئیءِ واستا پراہیں راہے کشک کنت ءُ چہ اے وڑیء نوکیں دنیا حاصل بیت۔
چونائیا نوکیں کوہن اینءِ ہلاس کنگء پد نفیءِ آسرا زاہر بیت۔ پمیشکا المی اِنت کہ ما نفیءِ ماہیئت بزاں جوہرء بزانیں باز وہدء نفیءِ متلب یک یا دو زاہرنءِ انچیں تچکیں تباہی یے بیت کہ آ نیامء اے ہلاس بہ بیت ءُ آئیءِ دیمروئی بہ اٗو۔ انچو کہ اگاں یک پُلےءِ توم درشگ بہ بیت گُڑا چہ ایشیء کونپل در نہ اِنت ءُ نے نوکیں پلے ودی بیت۔ اگاں پُل سندگ ءُ لتارگ بہ بنت یا جنگلءِ درچک گپ کنگ بہ بنت گُڑا اے تباہ بنت ما نفیءِ چشیں باز درور ءُ مثالاں سرپدیں اٗودا نفیءِ متلب بیرگء ہلاسی بہ بیت اٗودا ’’پاکیں‘‘ انساپءِ پرمانءِ ردء مرتہ سوچگ بنت۔ مئے زمانگء ہم کمے جتا پگریں مردماں گوں ترندیں میلے دارگ بیت۔ غریب ءُ لگتمالیں مہلوکءِ حقانی واستا جہد کاریں مارٹن لوتھر کنگ کُشگ بوتگ۔ البت چلّیءِ وتن دوستیں مردم زندگء کلّ کنگ بوتگ انت ءُ بندیگ جاہاں جنگ بوتگ انت۔ زرباری افریقہءِ تہا نسلی تپاوتءِ ہلاپء جنگ کنوکانی سرا تیر اِش کنگ بوتگ راجدپترءِ تہا دودمان ءُ مردمانی بربادیءِ شاہد گواہ کننت ءُ است ہسپانوی باج براں میکسیکوءِ کوہن ایں اِستان سرجمء سر چنڈ کتگ انتءُ ایشانی ربیدگ ہ زمینء ہلا کتگ انت فسطائیاں گیورینکا ءُ ولیدیس سوتکگ ءُ ہلاس کتگ۔ ہیرو شیما ءُ ناگاساکیءِ سرا بم ارش بوت۔ دومی دنیائی جنگء پنجاہ لکھ انسان مرگءِ ارجان بوت اے درگتء کمپوچیاءِ اندوہ یات اتک کہ اٗودا میتگ ءُ مندرتباہ کتگ انت ءُ دہ لکھء چہ گیشتر مرد جنگ بوتگ انت۔			
بلے تہنا ما بعد الطبعیاتی فلسفی نفیءِ بیرگیں بربادیءِ مرادء زور انت یا زرت کننت۔ اے گپ ہم راست اِنت کہ نفیءِ چشیں ہم دروشم است کہ بن ردومء رد نہ کننت بلکیں ایشیءِ سینگارکنانء ایشیء گیشتر توان کننت چونائیا جدلیاتی فلسفی ہم نفیءِ جیڑہء گوں انچیں ءُ مہمے وڑیں سرے دار انت وہدے ما نفیءِ مثبت کرد ءُ بہ گیشینیں گُڑا ما بن ردومءِ تب ءُ نیمگءِ وصف ءُ رہبنداں شریں وڑےء معنا کت کن ایں۔							
٭٭
بن ردوم گردشء اِنت؟ تچک ءُ سیدھا 
سفرکنت؟ا تابدار اِنت؟
کوہن ایں زمانگء ہم اے پگر است ات کہ دنیاءِ ہر بدل یک پیوستیں راہےء روان انت۔ بازیں زانتکارانی نِزّء راجدپتر یک ردء زاہریں واقعہانی بنپدء بستگیں درچے بیت آہانی ہیال اِنت کہ راجدپتریک سیدھا ءُ تچکیں راہےء سفر کنت۔ انسان ودی بیت۔ جون بیت ءُ پدا پیر بیت ءُ مِریت۔ ہمے سفرءِ ردء ہر چیزءِ دوبر نوک بٗوہان بیت یا دوبر ٹہینان بیت۔ باز وہدء حرکت یک گردشءِ گردء گردوکیں چیزء گوں سین بیت۔ آہانی نِزّء بدلیانی درچ یک انچیں بے سریں چکراِنت کہ ایشیءِ تہا ہر چیز دمپ ءُ ساہت وتی بنداتی نکتہ یا بنگینجی نکتہءِ نیمگا چکر جنانء دوبر کیت یا واتر بیت۔ کوہن ایں یونانی ریاضی دان فیساغورث ءُ ایشیءِ شاگردانی ہیال ات کہ ہر چیّتر لاکھ سالء پد ہر چیز سرجمء وتی گزشتءِ اصل شکلءِ نیمگا دوبر واتر بیت۔ افلاطون ءُ ارسطوءِ نِزّء ہم راجمانیءِ دیمروئی گردشءِ تہا چکریت ءُ ہر چیز دمپ ءُ سایت ہمے شلانی تہا چہ گوزیت۔		
کوہن ایں چینی فلسفی دونگ ژونگ شوءِ ردء راجدپترءِ تہا گردش است چو کہ اش ءُ ’’طاؤ‘‘ہر دوئیں بے بدلی انت ءُ پیوست انت۔ ہژدہمی کرنءِ اطالوی زانتکار جیوانی باتستا دیچوءِ راجدپترءِ گردشءِ لیکہءِ یک نادریں دروشمے ٹہشت کتگ ات۔ آئیءِ ردء راجدپتر گردشءِ تہا دیمروئی کنت۔ ہر چکر بُحرانء گوں ہلاس بیت ءُ راجمانءِ زوالیءِ سوب جوڑ بیت ءُ پدا نوکیں گردشءِ دوبر بنداتی شکلء چہ بنگیج بیت۔						
راجمانی دیمروئیءِ ایدگہ لیکہ ہم است ءُ کارمند انت۔ انچو کہ اے گشگ بوتگ کہ ’’کوہن ستائیں دور‘‘ء پد راجمانی یکشلہ زوالءِ نیمگا روان بوتگ۔ کوہن ایں یونانی فلسفی ہسییوڈ ءُ سنیکا ہمے لیکہءِ پلہ مرز بوتگ انت۔ ایشانی ردء حرکت تنزل یا زوالءِ نام اِنت مروچاں ہم حرکتءِ اے لیکہ دمیش کنگ بٗوہگء اِنت کہ حرکت ءِ بُرزء چہ جہلءِ سفر زوالءِ نام اِنت انچو کہ فلکیاتءِ انگریز زانتکار جیمس ہاپ وڈجینزء وتی کتاب ’’ مئے چپ ءُ چاگردءِ جہان ‘‘ ءِ تہا نویستگ کہ دُراہیں زندگی، راجمانی البت جہان ہم آکبت ءُ وتی ہلاسیءِ نیمگا روان اِنت۔اے راست اِنت راجدپترءِ تہا انچیں دور ہم کاینت وہدے رجعتی تاگت ہاکم بنت ءُ اے وڑیں واقعہانی تہا ہم زوالءِ مشاہدہ یا ٹپاس بیت۔			
انچو کہ گزشتء جرمنیءِ تہا سومسطائیتءِ دور ات ءُ مروچاں فسطائی پسند سرکار راجدپترءِ دیما روؤکیں سفرءِ دوبر بنداتی دروشمءِ نیمگا تاب کنگءِ واہگ دار اِنت بلے اے یک انچیں جان بلب بیکاریں تاگتء ابید ہچے نہ اِنت ءُ ایشانی سوبمندی یک ادارکیں سہتے۔ البت راست ایش اِنت کہ کوہنءِ جاہء نوکیں انچیں وڑےء برجا بیت کہ آئیءِ برجا بٗوہگ مہکم بیت۔		
جدلیاتی نفی تہنا کوہن اینءِ بیرگء ہلاسی ، زوال ءُ گردشءِ تہا حرکتءِ نام نہ اِنت۔ اے کوہن اینءِ انچیں تباہیءِ نام اِنت کہ نوکینءِ ردومءِ زاہریءِ واستا سازگار بیت۔ انچو کہ راجمانی دیمروئیءِ بنداتی دورانی تہا تمامیں مردم زمینءِ یکجائنی ملکیتءِ حقء بوتگ انت۔ معاندانہ ٹکی راجمانیں نظامانی نیامء استحصال دورانی تہا ملکیتءِ اے شکل ہلاس بوت ءُ ایشیءِ جاہء نوشتءِ گواجن بزاں زمینءِ ذاتی ملکیتءِ ہیال ودی ءُ برجا بوت۔ پرولتاری راجئن آشوب زمینء راجمانی ءُ محنت کشانی ملکیتءِ ہساب دارگءِ لیکہ ءُ دورء پدا آرگ لوٹیت۔ یکجائنی ملکیت اے تب ءُ دروشم زمینءِ اول بدلء نا ممکن کنانء انچیں جاورال ءُ ہالےءِ سدبابء کنت کہ زمین پدا ذاتی ملکیتءِ تہا جاہے بہ گیپت۔ ملکیتءِ اے شکل ءُ تب محنتءِ نوشت، چاگردی پہریز ءُ ابرمی دولتءِ رُشتءِ شائریں (علمی تریں) قدرانی حاصلء ممکنکنت۔ نفیءِ نفیءِ متلب اِنت کہ راجمانءِ عظمیں دیمروئی۔ نوکیں تہنا کوہنینء نہ سندیت ءُ چگل نہ دنت بلکیں کوہنءِ بنپدء رُستگ نوکین آئیءِ شریں چیزاں چنیت ءُ پہریزیت ءُ چہ ایشاں سیتے بندیت، رہشونی داریت ءُ دیمروئیءِ سفرء برجا داریت انچو کہ ستا شریں حیات داریں جسد کپتا سریں جاندارانی نفیء کنت بلے آہانی خلیاتی شکلبندء برجا داریت۔ نوکیں راجمانی نظام کوہنءِ ہلاس کنگء پد ہم کوہنءِ نوشتی تاگت ءُ علمءِ پڑء ایشانی حاصلاں ہلاس نہ کنت میانیں ایشاءِ لبزانکءِ سر کماش ءُ شائر روداگی نویسیت۔
دائما ہمے وڑا بوتگ کہ					
نوکءِ زِتاں کوہن بیت					
دگہ نوکین یے						
کوہنءِ جاہء گِریت(45)					
نفیءِ جدلیاتیءِ ڈیلہءِ معنا کنگء ہیگلءِ لیکہ ارزشت دار انت آئیءِ لیکہ ات کہ نوکین کوہنینء ہلاس کنانء کوہن اینءِ شکمء چہ ودی بیت۔ کوہن ایں نوکینءِ بن ردومءِ تہا چہ یک المانےءِ بستارء است بیت ءُ کوہنءِ تہا نوکینءِ جراثیم است بنت۔ نوکین چہ کوہنیں کامل ءُ توانا بیت آ وت نحیف ءُ نزار بوت کنت بلے دیمروئیءِ سفرء آ کوہن ءُ جاہے ٹہینت۔ زاہرینءِ تہا اے نوکیں زاہرنءِ کونپل است بنت کہ اے استیں چیزءِ جاہء گرنت۔ راست اِنت کہ ہیگلء دیمروئیءِ ڈیلہ ارواہ ءُ عقلءِ دیمروئی گشتگ ءُ ایشیءِ لیکہ پگر پہمئنی اِنت بلے پدا ہم ایشیءِ تہا زانت ءُ عقلءِ المان گنجیں وڑےء است انت۔ بزاں ایشیءِ بازیں گپ راست انت مارکسی فلسفہءِ بیرگ ءُ سندیں نبشتہانی تہا ہیگلءِ پگر پہمئنیءِ تہا عقلیتءِ ہما دانگ نشان ءُ پجار کنگ بوتگ انت کہ آہانی ردء ہیگلءِ جدلیاتی لیکہءِ چہ انچیں چیزیکشید بٗوہگء اِنت کہ ہیگل وت ہم ہمے داتگیں نکتہےء گورا سر بوت نہ کنت پرچا کہ ہیگلءِ ردء ’’ہر چیزء تباہ ءُ برباد بیت‘‘۔ جدلیاتی (نفیءِ نفی)ءِ رنگء ہر رُستگیں دیمروئی دیما سفر کنت ، آ پیش قدم یا پیش گام بیت۔ کپتا سرء چہ ستاسر ءُ سادہء چہ پیچنءِ نیمگا سفر کنت ابرمءِ تہا بے حیاتء چہ حیات داریءِ نیمگا سفرءِ مشاہدہ بیت۔ اے رنگء دیمروئی استیں چیزانی جسدی جوڑشتءِ تہا پیچنیءِ رُشت ءُ ردومءِ رنگء زوریت ءُ ایشیءِ آسرا زمینءِ سرا زندگیءِ رُشت بوت۔ ایشیءِ سوب ایش اِنت کہ مر یا زہرہءِ بدلہ زمینءِ سرا آئیءِ ردومءِ واستا گرمائشت ءُ چاگردی جامہ شریں وڑےء است ات گزشت نزیکء جناورانی دنیاءِ لیکہءِ تہا دیمروئیءِ ڈیلہء جاہ کتگ۔ جمعیں مشاہدانی نکاناں پہ سائنسدان اے ممکن کتگ ات کہ آ اے آسرا بزورانت کہ حیات داریں چیزانی بن ردوم سادہ چہ پیچنءِ سفرءِ شلء گوستگ۔ اے درگتء ژال لامارکءِ لیکہء چہ چارلس ڈارونءِ لیکہ گیشتر ارزشت حاصل اِنت۔					
دیمروئیں جدلیاتی بن ردومءِ چی متلب اِنت؟ ایشیءِ گیشگیواریءِ واستا اے شبین بندگ بیت کہ بیت کنت کہ اے دیمروئی تاب داریں دیمروئیءِ رنگء زوریت۔ اے بُرز روان بیت ءُ تچکء نہ روت بلکیں تاب داریں ذراہے سفر بُران کنت سما بیت کہ گُشے ایشیءِ تہا چکر یا دوبرءِ المان است بے حیاتیں ابرم حیاتیات ءُ انسانءِ راجدپتر دُراہ انچیں دروشمےءِ تہا انت کہ سما بیت دیمروئی یک تاب داریں سفرءِ تہا اِنت۔ فریڈرک اینگلز نویسیت۔		
’’ منی علمء گوں رستگیں یک انچیں آزات لچّہ تمثیل ءُ شبینےء ارزشت بکشاں کہ آئیءِ تاب (موڑ) یکرنگ مہ بنت راجدپتر وتی چماں اندیمیں نکتہےء چہ میزاں میزاں بندات کت ءُ سک آہستو آئیءِ گردشء چکریت بلے چکرگءِ گردش یکشلہ مزن بٗوہان بنت گڈ سرا راجدپتر دم داریں استارلءِ وڑا یک استالےء چہ ایدگہ استالانی نیمگا ترنذیت۔ اے سفرءِ نیامء یکیں وہدء وتی کوہن راہاں سر کشّانء آہاں بُرانء گوزیت ءُ ہر تابءِ سرا بے حدئنءِ قربء حاصل کنت‘‘۔(46) اے شبین اے گواچنء گیشگیوار کنت کہ ہر ہمک گرنچ ءُ گُکّ یک معنایےءِ ردء گوستگیں ءُ جہلیں گرنچ (گھیرے)ءء دوبر کنت البتہ گرنچءِ قطر یا سرپءِ تہا گیشی ءُ گرنچانی شاہیگانیءِ تہا گیشی اے گپء ہم پلہ مرزیت کہ دیمروئیءِ جسد ہم ودان بیت ءُ دیمروئیءِ رپتار ہم گیش بٗوہان بیت اے لچآہ گیشتر پیچن بٗوہانء مانگیشّان اِنت۔						
کوہن ایں راجئن ایں نظام ہزاراں سالاں شاہیگان ات ایشیءِ جاہء برجابوتگیں غلامیں نظام چند ہزار سال ساری ئیگ اِنت۔ جاگیردارانہ نظامء ہم گشاد گشادء گام بُر اِت ءُ دیمروئی کت انچو کہ یورپءِ تہا اے نظام ڈیڑھ ہزار سالء برجا بوتگ۔ چہ شاہداں سما بیت کہ سرمایہ دارانہ نظامءِ عمر ہم مزن نہ بیت۔ بیست کرنءِ نیامء انسانیتءِ دو چارک (تہائی) ء اے سانکل سستگ انت۔ اکتوبرءِ راجئن آشوبء یک نوکیں ءُ سستاتریں راجمانی نظام ءُ بے ٹکی ایں راجئن ایں راجمانےءِ بندات کتگ ات۔ ما مروچاں راجئن ءُ راجی آزاتیءِ آشوبءِ دورءِ تہا زندگ اِنت البتہ نوک آبادیں نظام ہلاس بٗوہان انت ءُ مدام وڑ وڑیں نوکیں مردم راجئنءِ راہاں سفر کنان انت اے ہما دور اِنت کہ زمینءِ سرا راجئنءِ باجءِ اوگام بلند بیت۔						
چونائیا کوہنء چہ نوکینءِ اے وڑیں بن ردومء جدلیاتی نفی گشنت۔ایشیءِ کوہن بیرگء رد نہ بیت بلکیں کوہنءِ شریں چیز نوکینءِ تہا پہریز بنت۔ پدا دیمروئی گران نوکینءِ ہم باریگ کیت ءُ آ ہم کوہن بیت ہمے وڑا نفیءِ نفی بیت۔ ءُ نوکین عنفوانی ، رُستگیں زاہرن ہم رُدان بیت۔ اے عمل بے حدئن ایں وڑےء روان کنت۔ نوکیں ءُ کوہن اینءِ میانء یکشلی دیمروئیءِ رہبند اِنت ءُ ہمے دیمروئیءِ دگہ یک رہبندے ہمیش اِنت کہ نوکین اجیت بیت۔			
اے درگتء سوالے پُرسگ بیت کہ ’’نوکینءِ چی متلب اِنت؟ یک مدتےء چہ اے گپ منّگ بٗوہگء اِنت کہ زمینءِ چیرا ہچ نیست۔ بن اصلء آ کوہن ایں نوکین گشگ بیت کہ آئیءِ یات ہم شموشتگ۔ یا آئیءِ یاتء ہم نئے آ ایش اِنت کہ ہر چیزے تر ، پرتریت ءُ پدا کیت بلے چونائیا تہنا کوہن ایں پسند ءُ ایدگہ ہما مردم کہ نظامءِ حیات بندگ (بقا)ءِ عملء ارزشت بکشیت یا ما بعدالطبعیاتءِ پگرءِ پلہ مرز اے وڑیں بے بُن ایں ردان بند انت۔			
ما بعد الطبعیاتءِ ہلاپء جدلیاتءِ دیمروئیءِ اے ہاس ءُ ارزشت داریں دروشمءِ سرا زور دنت کہ نوکین کوہن اینءِ انکارء (نفی) کنت۔ ہمے وڑا اے نوکین ءُ کوہنءِ میانءِ ہالانی میانء تپاوت بندانء نوکین ءُ کوہن اینءِ جدلیاتی نا تپاکی ءُ امپسگء ارزشت دنت اے گپء بزانئے کہ یکیں وہدء کوہن این ہم وتا نوکینءِ رنگء پیش کننت بلے آئیءِ جوہر نوک نہ بیت۔ ہر ہما چیز کہ وتا نوک بگشیت آ نوک نہ بیت یا چیز پہ نوک گشگء نوک نہ بیت باز وہدء انچیں فلسفہ جہہ جنت کہ وتا نوک گشنت بلے بن اصلء آ نوکیں گالبندانی پوشاکءِ تہا کوہن گشتنانی بیان کنگء ابید دگہ ہچ نہ کننت رو برکتءِ دمگاں راجئنءِ نوکیں راہانی پیوستیءِ باوستءِ بنا باز براں بندات بیت۔بلے بن اصلء اے نوکیں راہاں انچیں اصلاح بنت کہ ایشانی راہ ہچ وڑا راجئنءِ منزلءِ نیمگا تاب نہ وارت۔
جدلیات گزشتء ہال ءُ بانداتء گوں بندانء دیمروئی ءِ تہا یکشلہء صدق کنت ءُ نوکینءِ ہُنڈالاں کوہنءِ تہا شوہازیت۔ بلے جدلیات تہنا ابرم ءُ راجمانءِ دیمروئیءِ جہانی رہبندانی لیکہے گشگ نہ بیت۔ اے علمءِ یک وزمے کہ گواچنءِ شوہازء مئے کمکء کنت اے علمءِ یک وزمے اے درگتء ایشیءِ پجارءِ واستا بیائے ’’علمءِ وزم‘‘ ءِ پگر ءُ لیکہءِ سرا ہیالء گور کن ایں۔	
علمءِ وزم: علمانی ارواہ اِنت
انسان وتی تنوع عمل گیرانی وسیلہء جتا جتائیں مول ءُ مراداں آسر کنت۔ زاہر اِنت انسان نہ تہنا دائما بلکیں برے برے وتی عمل گیرانی دور سریں آسرانی بابتء ہچ گشت نہ کنت۔بلے انسانءِ مول ءُ مراد کہ ٹھوس انت آہانی بابتء ہر دمان یک ءُ ٹکیں آسرےءِ دانکء تچکء بست کنت۔ ءُ ایشاں معنا اوں کت کنت۔ سما ءُ سرپدیءِ عملءِ نیامء انسان وتی ہما رہبندءُ اصولانی گیشتر ارزشت دنت کہ گواچنءِ معنا کنگء ءُ زندءِ بستگیں کارےءِ پیلویء کمکار بنت۔ اے رہبند بن اصلء انسانی ازمون ءُ علمءِ تلخیص بنت۔ انچو کہ سائنسءِ پڑء اے رہبند نوکیں علم ءِ حاصلیءِ وزمءِ بنپدء است بنت۔ معاشی پڑء اے راہ ءُ رہبند پہ نوشتءِ لوٹانی پیلویء کارانی گرنچ ہیال بنت۔ علم ءُ زانشءِ پڑء اے رہبند ہما وزماں پیوست کنت۔ آہانی وسیلہ استاد ءُ شاگرد یکجا ہوار بنت۔ انسان وتی دراہیں کار ءُ کردانی نیامء علمءِ جوہانے حاصل کننت ہمے علمی کارانی نیماء وتی علمءِ راست کنگءِ ہمراہیء ابید آہاں گیش پراہ ہم کننت۔ ازمون ءُ رہگیراں علمءِ بنپدء برجا بوتگیں ہما بیرگی ءُ کاملیں رہبندانی یکجاہیء مہناجیات گشنت۔ مہناجیات کجام ہم پولکارءِ دامنء لہتے انچیں لوٹ بندیت کہ ایشانی پاہارشانیء آ وزم، رہبند ءُ قواعدءِ یک مجموعہ یے وسیلہء کنت۔					
بنداتی انسانء اضطراری عمل کردانی نیامء علمءِ حاصل کنگءِ واستا لہتے بیکاریں وزم زرتگ ات بلے کوہن ایں زمانگء ہم انسانء علمی وزمانی علمین چہ حاصل بوتگیں ازمودانی حاصل کنگءِ جہد نگ مارا اے جہد افلاطون ءُ دیمقراطیسءِ گورا دست کپنت۔ ارسطوء درشونیں وزمءِ گیشگیواری کتگ کہ ایشیءِ وسیلہء ساریء چہ استیں سرپدیں علمءِ سرا راسبند علمین کنگءِ وسیلہ نوکیں علم حاصل کتگ علمی وزمانی گیشگیواریء فرانسس بیکنء ہم جوانیں کردے پیلو کتگ۔ آئیء تہشونیں وزمءِ ٹہشت کتگ۔ اے وزمءِ وسیلہء مشاہدہ ءُ ازمودءِ بنپدء حاصلیں نادریں مشاہدانی بنپدانی سرا عمومیں علمءِ حاصل ممکن کتگ۔ فرانسسس بیکنء سائنسی علمءِ تہا طریقیات ءُ مہناجیاتءِ کردءِ توسیپ کنانء اے کندیل ء گوں شبین داتگ کہ پہ مسافرء تہاریں راہء رژنا کنت۔ علمءِ وزمءِ بابتء رینے ڈیکارٹءِ لیکہ چہ ایشاں چٹ جتا ات۔ آئیءِ ہیال ات کہ دُراہیں علماں گیشگیوار ءُ بیرگ بٗوہگی اِنت ءُ ایشانی بنزہ یک جہانی کہرے ءُ راستیں رہبندے بہ بیت فلسفہ ریاضیءِ وڑا یک بیرگیں علمے بہ بیت ءُ علمءِ راستیں ٹپاس ایش کہ ہر بند ءُ رد ان ساپ سلّہ ءُ بیرگء گیشگیوار بہ بیت آ ہچ وڑا مُجیں پگرے مہ داریت۔ علمءِ اے وزمانی تہا یک تاوانے کہ اے درستانی گورا است اِنت۔ آ ایش اِنت کہ اے فلسفی اے جہدء اتنت کہ کجام ہم یک پڑےء رہگیریں (منظبط) علمءِ حاصل کنگ کہ ہما وزم سوبمند بوتگ ہمے وزمء عمومیں ءُ جہانیں منہاجیاتءِ بستار دِیگ بہ بیت۔ ابا بوئیل کانٹء پہ اے تاوانءِ توجیلء فلسفہ نوکیں جہانی وزمےءِ سوج داتگ اے طریقیاتءِ تہا پگر یا عقلء فیسلہ کنگءِ کرد داتگ ات بلے چو کہ اے پڑء ایشیءِ جہداریں پگر پہمئنءِ بنپدء ات پمیشکا آ ہم سوبین نہ بوت زمانگےء پدا ہیگلء اے کار شرترء آبسرےء سر کت۔				
پگر پہمئنءِ ردء منہاجیات لہتے وتی مرضیءِ رہبندانی بنپدء برجا انت۔ اے بنپد تہنا لہتے لوٹانی پیلو کنگء شر انت اِدا کار آمدیءِ رہبند پہ مسالء پیش بوت کننت کارآمد بٗوہگ ہچ وڑا بیرگ نہ بیت۔ آ لہتے مردم۔ راجمانی بُرھ ءُ ٹکءِ سیت ءُ لوٹانی تبء گوں بندوک بنت۔ چہ اے وڑیء بوت کنت ہما چیز پہ یکےء کارآمد ءُ سیت دار اِنت بلے پہ دگہ یکےء تاانے۔ سرمایہ دار بینکار ءُ جاگیردارءِ واستا ذاتی ملکیت ءُ اجرتی محنتءِ استحصال کارآمد ءُ سیت دار اِنت البت پہ دہکان ءُ پوریاگر ءُ استحصالءِ ہلاپء جنگء گوں سر ءُ چیر بٗوہگ اِچونائیا سلاہءِ نوشت ءُ بہا کنگء چہ سک باز سیت ءُ نپءِ امبار است پمیشکا اے پہ سرمایہ دارء کارآمد اِنت بلے محنت کش مہلوک سلاہءِ ہلاپء جہد کنانء ایمنیءِ لوٹء گوں ہسکار اِنت۔ 
مارکسی لیننی پگرءِ سندیں نبشتہانی تہا منہاجیاتءِ علمی توجیل است آہاں پدر کت کہ علمءِ وزممرضیءِ رہبندانی بنپدء نہ بنت کہ سائنسدان ءُ فلسفیاں وتی استغراقءِ وسیلہء چور (مشرح) کتگ انت بلکیں اے رہبندا مادنی وزمءِ عمل گیر ءُ عمومدار ء چہ بندوک انت۔ علمءِ وزمءِ تہنا ہمے وڑا راست بوت کنت اگاں ہمے نیامء انچیں منہاجیاتی علمین بوت کہ وتی جوہرءِ تبء عمومدارئن بہ بیت بزاں راستیں یا گواچن ایں دنیا ءُ انسانءِ ازموناں گوں دپ بہ وارت مادنی منہاجاتءِ بنپد ’’ عمل‘‘ اِنت انسان وتی عملاں ساری ہما وزمءِ بابتء جیڑیت ءُ پگر کنت کہ آئیء کامرز کنگی اِنت ءُ ہما آسراتی بابتء ہم جیڑیت کہ ہماہاں آ حاصل کنگ لوٹیت عملی کارءِ اے وزم راجدپتری رنگء ہم انسانی سماءِ تہا یکجا بنت راستیں منہاجیاتءِ بنپدء بستگیں عمل پیوست کتگیں کارءِ حاصلء سوبمند بنت۔ پمیشکا رہبندیں علماں ابید سیاست ءُ نوشتءِ تہا ہم راست ءُ بیسہ داریں وزمءِ گیشگیواری ءُ گچینءِ سرا باز ہیال گور بیت طبءِ تہا علاجءِ وزم است ریاضیءِ تہا احصاءِ بازیں وزم است وانگ ءُ وانینگءِ تہا چُکانی سمبالگءِ وزم است راجمانی زاہرنءِ وانگءِ واستا علمءِ وزم راجمانی زندءِ نادریں وصف ءُ رہبنداں پیوست کننت۔	
انچو کہ عمرانیاتءِ زانتکار ٹھوس عمرانی پٹ ءُ پولءِ واستا سروے سوالنامہ ءُ چکاسیں وزمء زور انت۔ آ تقابلی پریسے کنت ءُ نادریں وزمء چہ محاسب فہیمءِ وسیلہء ہساب ءُ کتاب کنت۔					
اے جتا جتائیں عمل گیر ءُ علمءِ وزمانی بابتء فلسفہ ایں لیکہءِ منہاجیات گشنت۔ بلے نوکیں سائنس علمانی یک نادریں وصفے ہمیش اِنت کہ جتا جتائیں علمانی استیں وزم یک دومیء گوں سیادیاں گوں بستگ انت۔ اے گپءِ تہا ہچ شک نیست کہ ارضیات ، جغرافیہ ءُ دمب پہمئن ءُ ایدگہ علم یک انچیں نادرہے راہے شوہاز انت کہ ہما علمانی نادر بہ بیت۔ دومی نیمگا کیمیا طبعیات ءُ ریاضیءِ پڑء کارمرز بوؤکیں وزم ایدگہ علم (فلکیاتء حیاتیات کسانیات ءُ ایدگہ) آنی پڑء کارمرز نہ بنت البت ریاضیاتی وزمءِ کارمرزی سک شاہیگان اِنت۔ سائنسءِ تہا نہ تہنا بازیں علمی پڑانی یک دومیء چہ تپاوت کنگءِ میل است بلکیں ہوار ءُ ہمیشہ کنگءِ میل ہم است یک دومیءِ وزمءِ کارمرزی سائنسی علمانی ہمسنگیءِ گواہیء دنت آ سائنسدانانی ہما ارادہءِ عکس اِنت کہ جہانءِ یک ہمگیریں عکس جہانءِ یک ہواریں لیکہءِ ٹہشتء سر ءُ چیر اِنت ءُ جہدء اِنت۔					
سائنسءِ جتا جتائیں شاہانی لہتے مہکمیں علمءِ وزمانی ہمراہیء چند علمءِ عمومیں وزم است اے گپ پمیشا ابرمءِ ردء اِنت کہ مردم وتی عملگیرانی نیامء نہ تہنا نادریں علمی ءُ راجمانی جیڑہاں چہ عہدہ بر بنت بلکیں آ زیادہ عموم ءُ ہمگیریں وڑیں جیڑہانی فیصلہء ہم کنت کلیدی ءُ بنپدی ارزشت داریں اے جیڑہانی توجیلءِ واستا نادریں وزمءِ منہاجیات درکار اِنت۔ چو کہ فلسفہ جہانءِ لیکہء بنپدے بکشیت ءُ کلیں جہان مہلوک ءُ راجمانءِ پہمءِ واستا سسّائی ءُ پگری تبء پیوست کنت پمیشکا فلسفہ ہم وتی عملگیرانی وسیلہء بستگیں منزلءِ نشان حاصل کنگءِ واستا مردمانی رہشونیء کنت۔						
فلسفہ ایں منہاجیات ءُ نادریں علمانی وزم ہردوئینانی میانء چے تپاوت استءُ علمءِ تہا فلسفہ ایں منہاجیات چونیں کردے پیلو کنت؟ فلسفہ ایں وزم جہانی یا عالمگیر اِنت بزاں اے ہر ہمک علمی پڑء سرا علمین بیت۔ اے سائنسءِ ترندیں علمی وزمانی وڑا نہ اِنت ءُ نے اے آئیءِ جاہء گر بیت۔ بلے ایشیءِ وسیلہء علم کجام ہم کارگلے تہا گواچنءِ شوہازگء انسانءِ رہشونی بیت چو کہ داں حدےء عمومدار ءُ اہرن دیمروئیءِ جہانی رہبندانی پاہاشانیء درناگاز انت۔ پمیشکا فلسفہ ایں راہ ءُ رہبند آہانی وانگ ءُ زانگ یا پہمگء کمکار سما بنت۔ چونائیا جدلیاتءِ رہبند انچو کہ بن ردوم (راجدپترئن تاریخیت)ءِ رہبند علمءِ تمامیں پڑانی تہا است انت انچو کہ حیاتیاتءِ تہا بن ردومءِ لیکہ کلکشانءِ بندات ءُ دیمروئیءِ لیکہ نہ رجدپترءِ تہا انسانی راجمانیءِ بن ردومءِ مادنی جدلیاتیں لیکہ ءُ ایدگہ ہر است انت ہمے گپ جدلیاتءِ ایدگہ ہاسیں رہبندانی ردء ہم بندگبنت۔ انچو کہ اے لیکہ ضدین دیمروئی ءُ بن ردومءِ بنزہ اِنت، دیمروئیءِ تہا یکشلیں رہبندانی بنپد بزاں نفیءِ رہبند، نوکینءِ بے حاصلءُ ایدگہ ،کہ لہتے انچیں رہبند انت کہ اے تمامیں علمانی سرا علمین بوت کننت۔ طبعیات، کیمیا ءُ حیاتیات ءُ ایدگہ انچو کہ ہمسریں علم درچین علت، پراہگ، وہد ،وئیل، المی ایں ءُ ایدگہ دُراہ جہانی فلسفہ ایں لیکہ چہ سیر بٗوہانء سیت گران انت۔					
جہانءِ زاہرنءِ عمومدداریں نءِ مناک کنانء مادن پہمئن ہم فلسفہ ایں منہاجیاتءِ تہا مزنیں ارزشتے پیلو کنگء اِنت۔ مادنی پہمئن سائنسءِ رہشونیء گوں پہ ایشیء اے کارء بندیت کہ سائنس زاہرنءِ ابرمی رہوتاں زاہر کنانء آہانی چیریں گواچنیں سوباں درانگاز بہ کنت۔ بیائے نفسیاتءِ مسالء زوریں۔ ارواہ یا سسّاءِ بابتء ردیں پگرءِ سان ءُ اثردائما است بوتگ انت ءُ مروچاں انگت ہم یکشلہ جاڑی ات۔ چہ ایشیء علمءِ دیمروئیءِ سرا اے ردیں لیکہانی سان المّا نشان بنت سسّائی عملگیرانی یک لیکہ ہمیش اِت کہ اے عملگیر ارادہء کار انت پدا اے ارواہءِ بابتء اے مناک کنگءِ جہد بوت کہ اے کجا انت ۔ دلء اِنت یا دگہ جاہے۔ چہ ایشیء سسّاءِ سسّاءِ بابتء پٹ ءُ پول ءُ وانگ زانگ بوت بلے اے نیامء انگتا سائنسء دیمروئی نہ کتگ ات اے کُلّیں عملء آ دست اگاں بچاریں سما بیت کہ مادن پہمئن سسّا یا عقلء مازو ءِ کار گشیت پمیشکا اے لیکہءِ ردء مازوءِ گیشگیواری۔ ابرمی علت ءُ سانءِ سیادیءِ چشمینء گوں بندات بوت۔
مادیت علمءِ بنزہ ءُ ایشیءِ گواچنانی ٹپاسگءِ معنا کنگء ہم الکاپیں کارے پیلو کنت۔ راجدپترءِ تہا اولی رندا مادن پہمئنء راجمانءِ راجدپترءِ گیشگیواری شریں وڑےء کنگ ءُ راجمانءِ راجدپترءِ ہمسنگ ءُ کماتگیں دروشمے درا کتگ ءُ گشتگ کہ راجمانءِ راجدپتر نہ سستگ ءُ دِرگان درگان نہ اِنت بلکیں ایشیءِ راجدپتری سفر رہگیریں وڑےء کماتگین اِنت۔				
مادن پہمئن علمی منہاجیاتءِ ردء وتی کردءِ حاصل ءُ پیلویء تہنا یک وڑےء کت کنت ءُ آ مادن پہمئنءِ جدلیاتء گوں مشرط کنگ اِنت جدلیاتیں مادنی منہاجیاتءِ ردء جہانءِ دُراہیں زرہرن عالمگیریں وڑےء یک دومیء گوں بندوک انت ءُ دائما حرکت ءُ دیمروئیءِ ہالءِ تہا انت۔ انسان جہانءِ بابتء راستیں علم تہنا ہما وہدء کت کنت کہ آ دُراہیں حرکتءِ سرا ہیالء گور بہ کنت۔ جدلیاتیں مادن طریقیات بذاتیں یا اندری دیمروئیء بن ردومءِ اندریں سرچمگ گشیت جدلیاتی مادن پہمئنءِ ارزشت ہمیش اِنت کہ اے لیکہ ءُ پگرءِ ٹہشتء کنانء جہانءِ معنا کنگ سوب ءُ ازبابء دنت۔			
جدلیات: آشوبءِ الجبرا اِنت
مہلوکء دائما آ سرکارانی ہلاسیءِ لوٹ دلء بستگ کہ نا انساپ اِنت۔ وتی دل ئیگء کنت ءُ مہلوک دائما زندگیءِ سینگار ءُ پاہازگءِ وابء گندیت۔ مہلوک راجمانءِ تہا وتی بستارءِ بدل کنگءِ جہدء کنت۔ غلام وتی واجہانی ہلاپء الگار بوتگ انت۔ ( کسّہ ایں اِسپارٹکسء ابید راجدپترءِ تہا غلامانی الگار(شورش)ءِ سک باز دست کپنت۔ دہکاناں وتی زمیندارانی ہلاپء الگارے بنا کتگ ءُ محنت کشیں پوریاگراں کارجاہ ءُ فیکٹریانی مشین تباہ کت انت۔ انسانی راجدپتر غریب ءُ امیر ، لاچار ءُ نابکارءِ میانءِ کش مہ کشءِ راجدپتر اِنت چینچو دور گوستگ بلے ہال انگت بازیں وڑےء ہما وڑا اِنت۔ کترسوائیءِ ہاکم اِنت راجمانی نظام بدل بٗوہان بوت انت۔ بلے محنت کشانی غریبی ءُ حقاں چہ زبہری ءُ انسان، انسانءِ اسٹحصالء وتی آنستیگاں لانچان اِنت۔ تہنا سئے ہمسریں دورء استحصالیں ٹکءِ منظم ءُ سما دار ٹک بزاں محنت کش ٹکءِ ودی بٗوہگ زاہر بٗوہگء پد راجمانءِ جوڑشت ءُ شکلندءِ تہا لہتے انچیں بدلی بنا بٗوہگءِ موہ رستگ۔ نوزدہمی کرنء برطانیہ، فرانس ءُ جرمنءِ محنت کش ٹکء وتی حقانی واستا لوٹ کتگ ات بلے ایشانی بنداتی کار اضطراری تبءِ بنت۔ گزشتءِ فلسفیاں راجمان ناانساپیانی سوبءِ توجیل کنگءِ جہد کتگ آہانی ہیال ات کہ راجمانی زندءِ تہا مردمانی لیکہ ءُ ستک چہ ایدگہ دُراہیں چیزاں چہ گیشتر ارزشت دار اِنت پمیشکا ایشانی ہیال ات کہ تہنا انسانءِ سما ہیال ءُ لیکہءِ بدلی بنا کنانء بے انساپیں نظام ہلاس کنگ بیت انچو کہ ڈاکٹر وتی نادراہءِ علاجء کنت۔ ہنے وڑا اگان سسّا رژنا کنگ بہ بیت گُڑا راجمان ہم پاہازگ بنت۔ فلسفہءِ مسلاہاں امیرئیں مردماں اے پرمان دات کہ آ وتی مال ءُ دولتء غریبانی سرا بہر ءُ بانگ بہ بنت۔ آہانی ہیال ات کہ اے وڑیں گپاں چہ شر ءُ ہرابی ہلاس بنت۔ بلے ایشانی اے دُراہیں جہد سوبمند نہ بوت انت۔
مارکس ءُ اینگلزء فلسفہ علم ءُ میان استمانی آشوبیں جنزانی آزمون ءُ حاصلاں چہ وت راہ گیشینانء انچیں فلسفہےءِ ٹہشت کت کہ اے محنت کش مہلوکءِ حقء اِنت۔ مارکسی فلسفہءِ دور سریں ءُ نہ زاتیں سیمسرانی حد ءُ دراں ودی نہ بوتگ بلکیں آ بن اصلء گزشتءِ فلسفیانی تہا دیمروئیءِ پلہ مرزیں میلےءِ چمگے ات۔ مارکسءُ اینگلزءِ ہیال ات کہ فلسفہءِ بنپدی کار جہانءِ گیشگیواری ءُ معنا کنگ نہ اِنت بلکیں آئیءِ کار جہانءِ ٹہشتءِ ممکن ایں دزمانی مناک کنگء حجت بندگی اِنت ءُ عملی آشوبیں جہدانی گوں سر ءُ چیر بٗوہگی اِنت آہانی ردء فلسفہء جہانءِ ٹہشتءِ عملءِ تہا بنپدی ءُ بنداتی ازباب ءُ سلاہےءِ کار دئیگی ا،نت۔ مارکسی فلسفہءِ تپاوتیں وصف ہمیش اِنت کہ ایشیءِ آشوبیں جوہر ءُ تبءِ بنپد ہم ہمیش انت۔ روسی آشوبءُ جمہوریتءِ واہند الیکزانڈرہرزنء وت سرا وت اے گپ نہ گشتگ کہ جدلیات آشوبءِ الجبرا اِنت۔					
مارکسی فلسفہ وتی ٹکی جوہرءُ تبءِ اندیم یا چیر دئیگءِ جہدء نہ کنت مدامیں زندگی حتیٰ کہ سیاستءِ تہا ہم جتا جتائیں لیکہانی پلہ مرز لہتے گپانی بنپدء تپاکی کننت۔ انچو کہ مروچاں جنگ ءُ ایمنی، چاگردءِ پہریزگ، پراہگءِ کارمرزی، زِر ءُ زمینءِ معدنیاتءُ ایدگہ لہتے پہ انسانیتء ارزشتیں جیڑہ انت ءُ اے جیڑہانی سرا مہلوک تپاک اِنت ءُ یکجا اِنت۔					
بلے لیکہ ءُ فلسفیانہ فلسفہ ایں گپانی سرا ہچ وڑیں صلاح ءُ مفاہمت ممکن نہ اِنت۔ بنداتء بگر داں روچ مروچیگء فلسفہء دائما لہتے راجمانی طاقت ءُ نپ ءُ لوٹانی عکسے پیشداشتگ۔ چونائیا بازیں لیکہءِ پلہ مرزاں( فلسفیاں) وتی لیکہ اے وڑا پیش کتگ انت کہ گُشے آ کُلّیں انسانءِ سیت ءُ نپءِ حقء اِنت ءُ ایشانی جہگیراِنت بلے پدا ہم اے یک بہروپے ءُ درآمدے۔ گزشتءِ ایدگہ دُراہیں فلسفیانی آ دستء مارکسی فلسفہ یک انچیں لیکہے کہ محنت کشانی ٹکءِ لیکہ ءُ دُراہیں جہانی جیڑہانی سرا محنت کشانی میلءِ حقء گپ جنت ءُ ایشانی جہگیر اِنت۔	
مارکسی اے گپء ہم منّیت ءُ ایشیءِ جارء ہم جنت کہ فلسفہ ٹکی جدل ءُ کش مہ کشء گوں بندوک اِنت۔ مارکس نویسیت کہ ’’ہمے وڑا کہ محنت کش ٹکءِ شکلء فلسفہء وتی واستا یک مادنی دستے رستگ ہمے وڑا محنت کش ٹکء فلسفہءِ تہا وتی ارواہی ازبابے رستگ۔(47)۔					
٭٭





33۔دالوجینس لیرتیوس’’آن دی لاٹوز،ڈاکٹرنزایند سٹینگزآف دی گریک فلاسفرز، مثل پبلشرز ماسکو 1979تاکدیم 138۔(روسی زبانء)	
34۔دی فریگمینٹس آف دی ورک آف ہیراکلیٹس آف افیس آن نیچر، باٹی مور1889تاکدیم 89۔					
35۔میٹیریلسٹ آف دی ایشینٹ گریس، پولیشنزڈاٹ، ماسکو1955تاکدیم 48۔(روسی زبانء)					
36۔ہمیش اِنت۔						
37۔این اینتھالوجی آف ورلڈ فلاسفی، چار جلد، جلد2، مثل پبلشر، ماسکو1970تاکدیم 276۔(روسی زبانء)			
38۔لارڈ بیکن ’’ نودم آرگینم‘‘۔				
39۔فریڈرک اینگلز، ’’اینٹی دوہرنگ‘‘ تاکدیم 31۔			
40۔این اینتھالوجی آف ورلڈ فلاسفی ، تاکدیم 276۔		
41۔رابندرناتھ ٹیگور ’’لیرکس‘‘ چورا پبلشرز ماسکو 1967تاکدیم 36(روسی زبانء)	 
42۔فرام افغان سونگس اینڈ پوئمس 1956تاکدیم 56۔(روسی زبانء)
43۔میٹیریلئس آف اینشینٹ گریس ، پولیئرزڈاٹ ، ماسکو 1955تاکدیم 45(روسی زبانء)						
44۔رابندرناتھ ٹیگور، تاکدیم 14/ 13۔			
45۔روداگی ’’ ورسز‘‘ اسٹالن آباد 1949تاکدیم 103(روسی زبانء)	
46۔فریڈرک اینگلز ’’ ریٹروگریڈ سائنسز آف دی ٹائمز، کارل مارکس، فریڈرک اینگلز جلد 2، 1975تاکدیم 48۔				
47۔کارل مارکس ’’ کنٹریبوشن ٹو دی کرئیٹک آف ہیگلز فلاسفی آف لا، انٹروڈکشن‘‘ کارل مارکس، فریڈرک اینگلز، جلد 3، پروگریس پبلشرز، ماسکو 1975تاکدیم 187۔					
٭٭









انسان جہانء چون زانت؟
علمءِ معنا کنگءِ دو راہ انت
انسان وتی زندءِ تہا ہر ساہت ءُ دمان وتی چپ ءُ چاگردءِ دنیاءِ بابتء زانگءِ جہدء کنت آ دنیاءِ چیر ءُ اندیمیں رازانی جہلانکیءِ تہا ایر کپگ لوٹیت۔ فارسی ءُ تابک لبزانک کاری فردوسی نویسیت۔				
پہ دنیاءِ مانگیشتگیں لیکہ ءُ رازانی گیشینگء				
انسان ہچ وڑیں موہء مہ کنت تھل				
باہنداں مان میار						
بُرزا سر کپانء						
دیما بُہ جنز‘‘						
علمئن یا علمءِ وزم علمانی ہما شاہ اِنت کہ جہانءِ معنا کنگء اندیمیں جیڑہانی بابتء وانشتے داریت ءُ گواچنءِ شوہازء وزم ءُ اندری علمء ہوار انسانءِ علمگیرانی میانء رہوتانی سرا باوستے داریت۔ پرچا کہ رہگیریں علم فلسفہءِ یک ہژدری ایں بہرے۔							
انسانءِ علمی وصفانی نادریں پریسءِ واستا المی اِنت کہ پدا یک رندے فلسفہءِ بنداتی سوالءِ گپء بیاریں ءُ انسانی علم ءُ چپ ءُ چاگردءِ میانءِ سیادیء پہ پہمئن ءُ اے جیڑہءِ توجیلء بہ کنیں کہ انسان دنیاء زانت کنت یا نہ کنت؟ اے سوال چو اے وڑا داشتگ۔						
دنیاءِ بابتء مئے استیں ہیال اے دنیاء گوں چونیں سیادی یے داریت؟ مئے پگر دنیاءِ بابتء سمایے بستگ یا سمایے حاصل اِنت؟ اے گواچنیں دنیاءِ بابتء ما وتی ہیال ءُ لیکہانی تہا راستیں عکسے بست کنیں؟‘‘(48)۔ بزاں اے جیڑہ انسانءِ ڈیلہءِ ماہیئت ءُ نکانءِ بابتء اِنت۔ سوال ایش اِنت کہ گواچن ایں دنیاء ڈیلہانی بابتء نکانے دنت یا ایشانی ماہیئت دگر انت؟ فلسفہءِ بنداتی جیڑہ ءِ اے دروشم ہوار گیجیں وڑےء بستگ ءُ بابتء اِنت۔ مادن پہمئنانی ہیال اِنت کہ سما انسانءِ ابرمی وصفے ءُ مادنءِ ابرمی بنردومءِ حاصلئن (ماحصل) اِنت چونائیا سما نہ تہنا انسانء وتی استءِ ہالء گوں ہمسنگ کنگ ءُ زندگ بٗوہگءِ بودء دنت بلکیں چپ ءُ چاگردءِ علمءِ حاصلء ہم آئیء اے بودء چہ شیوار کنت۔ اے ڈیلہ ءُ لیکہء علمیاتی رجائیت گشنت۔ کوہن ایں فلسفی ہیراکلیٹس، دیمقراطیس ءُ ابیقورسءِ ہیال ات کہ انسان دنیاء زانت کنت۔				
نشاۃ ثانیہ ءُ نوکیں زمانگء پد فلسفی ہم اے لیکہءِ پلہ مرز اتنت کہ جدلیاتی مادن پہمئنءِ چشمینء چہ انسان نہ تہنا دنیاءِ علمء حاصل کنت بلکیں وتی بستگیں لوٹ ءُ نشانی ردء وتی عملگیرانی وسیلہء اے دنیاء بدل کنانء ایشیءِ اژٹہشتء کم کنت۔ دنیاءِ اژ ٹہشت پمیشکا ممکن بیت کہ مردم ایشیءِ خصوصیات ءُ رہبنداں سرپد بہ بنت۔ اے گپ نادریں وڑےء مرچی ہم گیشگیوار اِنت۔ کہ اگاں انسانءِ گورا سائنسی علم مہ بوت اِنت۔ گُڑا ایشیء پیچنیں تکنیکاں چہ سرپد بوتگ ات ءُ نے ایشیءِ گورا ابرمءِ بدل کنگءِ سکت بوتگ ات پگر پہمئنی دنیاءِ معنا کنگءِ اے امکانءِ بابتء اے جیڑہء جتائیں وڑےء گوں ہیڑ انت اینچو کہ ما ساریء گشتگ ات کہ چہ ایشاں لہتے اے گپء چہ ہچ وڑا انکار نہ کننت کہ دنیاءِ معنا کنگ ممکن اِنت۔ شور داریں پگر پہمئن ہیال انت اے سوالءِ جند بے معنا اِنت کہ انسان دنیاء چون زانت بے شک اگاں یکے گواچن ایں دنیاءِ عمومداریں وجودء رد بہ کنت یا بہ گشیت کہ وجود مناک کنگ نہ بیت گُڑا علمءِ بابتء گپءِ جند پشت نہ کپیت۔							
شکئن پسند یونانی فلسفیاں اے گپءِ سرا الکاپء شکے مان بستگ ات کہ دنیاءِ علم ممکن اِنت شکئن پسند لبزءِ ءُ معنا انت مروچاں اے لبزانچیں شخصےءِ سرا بندگ بنت کہ آ یک نادریں چیزےءِ بابتء یا سرا ستکے نہ داریت یا ہر چیزءِ وجودءِ بابتء شکءِ زدء اِنت فلسفہءِ تہا شکئنءِ متلب اِنت کہ آہانی گورا دنیاءِ زانگءِ گپ شکءِ زدء اِنت ءُ چہ اے بنپدء آ اے گپءِ مناکء گوں سر ءُ چیر انت۔ اے کہ اے دنیاءِ بابتء گواچن ہچ وڑا حاصل نہ بیت شکئن پسندانی حجتءِ مزنیں بہرے اے گپءِ مناک کنگء گوزیت انسانءِ حسانی سرا نقش بوتگیں سان ءُ تاثر انسانءِ وتی حسانی وصف ءُ انسانءِ تب ءُ مزاجءِ سرا حصردار انت۔ ایشانی ہیال ات کہ حساس انسانء دروہنت ءُ راستیں علمءِ حاصلء باہند بنت۔ چیزانی بابتء انسانءِ سمارتءِ حصر وت آئیءِ حسانی تبء داریت۔ کوہن ایں زانتکاراں اے حجت داتگ کہ یکیں چیز انسان ءُ ایدگہ حیات داراں جتا سما بیت۔ انچو کہ زِرء آپ ساپ بہ بیت یا لُرد۔ ہردوئیں ہالانی تہا پہ ماہیگاں اے آپ زند اِنت کہ ایشاں وردن ہم دنت بلے اگاں لُرد ءُ ہراب اِنت اے نہ تہنا انسانءِ کارے نہ ات بلکیں ایشیءِ کارمرزیء چہ پد بیمار ہم بوت کنت۔ انسان ءُ جناورءِ لذّتءِ بنزہءِ تپاوت است شکئن پسند گشنت کہ مردم وتی طبیعت ہالت یا عادتءِ ردء چیزءِ ودرءِ کساسء کننت۔ پمیشکا انچو دپ چینچو گپ۔ انسان وت ہر چیزءِ ٹپاس کنوک ءُ معیار اِنت یک شکئن پسندے گشیت کہ ’’من چو سرپدبنت کہ چہ مارا ہر یکے اے گپءِ معیار ءُ ٹپاس ات کہ کجام چیز است انتءُ کجام نیست۔ ایشاں ابید نہ تہنا انسانءِ حس آئیء دروہنت بلکیں انسانءِ عقل ہم آئیء دروہیت کجام ہم ڈیلہے رد کنگ بیت۔ ما گشیں کہ شریں انسان انت بلے اگاں ما بگشیں کہ مردم ہراب انت گُڑا ہم ما رد نہ بئیں۔ چونائیا شکئن پسند اے آسرا زوریت کہ ما پکّہیء چیزءِ بابتء ضدین لیکہے بست کن ایں۔ پمیشکا مارا نہ لوٹیت کہ آہاں سرپد بہ کن ایں چو کہ ایشانی زانگء جہدء چہ مئے ارادہءِ سُریت ءُ ڈامہ ڈول بیت۔						
شکئن پسند چونائیا اے لیکہء داریت کہ سسّاءِ ہچ سان نیست اے بے تاثیر اِنت پمیشکا پگرءِ اے میل انسانء دائم علمءِ شوہازء مذہب دین یا شریعتءِ نیمگا بارت۔ انچو کہ عرب زانتکار غزالءِ ہیال ات کہ عقلءِ وسیلہء گوچنءِ زانگ ممکن نہ اِنت تہنا کلوب ءُ آزمانء چہ وحیءِ نازل انسانی ارواہء ہُداء گوں یکجا کنانء انسانء گواچن ایں علم بکشیت۔				
بلے شکئن ایں فلسفیء علمئنءِ راجدپترءِ تہا یک آپدیمیں کردے پیلو کتگ پرچا کہ شک ءُ کوہن ایں ستکانی نگدی وانگء چہ نوکیں علمی راہےءِ شوہازگء حرکے داتگ شکء پگرءِ گور کنگء حرک (محرک) داتگ ءُ گواچنءِ درانگازء کمکے پیلو کتگ اے گپ سک با معنا وار اِنت کہ جدلیاتیں مادن فلسفہءِ سر کماش کارل مارکسءِ پسندءِ شعر ہمیش ات کہ ’’ہر شکء شکءِ نگاہء گوں بچار....بزاں شکءِ سرا شک بہ کن۔						
پابندی رنگء شکئن پسندیء لاارادیت ودی کت کہ شکئنءِ انتہا اِنت لاارادیت ءُ پگر پہمئن ءُمادن پہمئنءِ میانءِ کش مہ کشءِ نیامء چہ یک جتائیں لیکہے زرتگ لاارادیت دنیاءِ تب ءُ نوعیتءِ درانگازگءِ یک جہدے ہم نہ کنت۔ پرچا کہ آہانی نِزّء اے سوال توجیل کہ نیست۔ چہ ایشاں چپء بچارئے سما بیت اے فلسفی وتی پگرء کاملء علمءِ سرا گور کنت۔ کوہن ایں یونانی فلسفی گورجیوس شنگتگیں یا اے ہمسنگیں لاارادیتءِ پلہ مرز ات آئیءِ ہیال ات کہ 			
۱۔ ہچ چیز است نداریت بزاں ہچ نیست				
۲۔ اگاں کسے گمان بہ بندیت کہ چیز است اِنت گُڑا ایشیءِ زانگ نا ممکن بیت۔
۳۔ اگاں گُمان بہ کنئے کہ چیزءِ زانگ ممکن اِنت گُڑا ہرچی سرپد ایشیءِ پاہارشانی ممکن نہ اِنت۔						
بلے گیشتر لاارادیت اینچو ہم بے ہمسنگیں لیکہءِ واہند نہ بنت۔ لہتے لارادیتانی ہیال اِنت کہ انسان اے دُراہیں چیزاں ابید دگہ چیزےءِ علمء حاصل کت نہ کنت کہ آہاں حسانی وسیلہء زانت۔ ایدگہ مردمانی گورا علمءِ بنزہ حس انت ءُ حسءِ وسیلہء علم ممکن اِنت۔ البت لہتے چشیں ہم است کہ گشنت ما زاہرنءِ بابتء زانت کن ایں بلے آہانی ماہیئتءِ بابتء زانت نہ کن ایں عمر خیامء یک انچیں لیکہےءِ بابتء تژن نویستگ کہ۔					
’’دانائیں مرد دراجیں باوستےء گوں پیڑاتگ انت			
کہ پہ گواچنءِ حاصلء کستریں راہ کجام اِنت			
بلے منا گُمان اِنت کہ					
یکروچے آ اے آوازء اِش کننت کہ				
پہ اے گپءِ زانگء شما انگتا کمے کسان ئے (ناتراش)(49)		
لاارادیتئِجار جنوک انگلش فلسفی ڈیوڈ ہیومءِ ہیال اِنت کہ انسانء ارتسامء دگہ ہچ نہ بیت ءُ نہ آ اے زانت کہ حس ارتسام چہ کجا ودی بوتگ انت ءُ نہ اے گپء زانت کننت۔ بوت کنت ایشانی سوب ہما چیز انت کہ آہانی پاہارشانی مادن پہمئناں کتگ ات یا بوت کنت ایشانی سوب ہما ہُدا اِنت کہ آئیءِ اقرارء پگرپہمئن کننت ہیوم ردء انسان وتیابرمی طبیعتءِ سوبء وتی حسانی سرا بیسہ کنانء اے گُمان بندیت کہ عمومداریں دنیا است بلے انسانءِ سسّا ارتساماں ابید ایشیءِ چپ ءُ چاگردء دگہ ہچ چیزءِ سمارت کت نہ کنت۔ بے شک اگاں ازمون علمءِ یکیں وسیلہ اِنت گُڑا اے گپءِ ہچ ضامن نیست کہ ازمونءِ بنپدء حاصل بوتگیں علم راست اِنت۔ چونائیا ہیومءِ ردء سائنسدان تہنا یک لیکہءُ ہیالےء جائزیں وڑےء پہمئنت ءُ آؤ ایش اِنت کہ آ ہر چیزءِ بابتء شک بہ کن ہیوم نویسیت۔		
’’فلسفہءِ کُلیں حاصل اے آسر اِنت کہ انسانبہ تور ءُ نزور اِنت‘‘(50)۔امانویل کانٹءِ مشاہدہءِ ردء ہیومء علمءِ یدّار شکءِ لنگرء گوں بستگ کہ اے ہمے بستگیں جاہء بہ سڈیت ءُ ہلاس بہ بیت۔				
بلے کانٹءِ بنپدء ہم لاارادیت میل یکشلہ داشتگ ات کہ آئیءِ ہیال ات کہ دنیا مئے سماء چہ آزاتیں وجودے داریت ءُ اے مئے سماء چہ ڈن اِنت آ بذاتیں چیزے ءُ مئے حسانی سرا ارتسام نقش کنت۔مارا چیزءِ علم حساں چہ رسیت۔ بلے بے حسی ارتسام ءُ نے عقل مارا بذاتیں چیزءِ علمء دات کنت۔ پرچا کہ کجام ہم چیزے ءِ عکس یا شبین(یا مئے حسانی بنپدء مئے حاصل بوتگیں سمارت) ءُ وت آ چیزءِ میان مزنیں تپاوتے باہند اِنت ءُ سسّا انسانءِ اے پراہءِ گوازینگءِ سکت نہ داریت کانٹءِ راسبندءِ ردء ہما آسر زرتگ انت چہ ایشیء سائنسءِ قدر ءُ قیمت کپتگ۔ آئیءِ گشگ ات کہ اے ابرمی علم ہچ وڑا چیزءِ اندری ماہیئتء درانگاز کت نہ کنت۔ ہمے گپ ایشیءِ ایدگہ ردیانی آسرءِ بنپدء جوڑ بو۔ آئیء گشت کہ ما سسّائی عکس یا شبینء چہ وت بذاتیں چیزءِ گورا راست کن ایں بلے اے سفر عقلی بنپدء دارگ مہ بنت۔ بلکیں اے سفر ستکءِ بنپد سرجم بوت کنت۔ ستکءِ درمیانجیءِ ممکن کنگءِ ءُ پہ ایشیءِ جاہ دِیگء کانٹء علمءِ حدئن شک کتگ انت۔ ہیگلء کانٹءِ ہمے لیکہءِ سرا نگد گپتگ انسان تہنا چیزءِ ڈنی زاہرناں رست کنت۔ آئیء گشت کہ کانٹءِ کاراں چہ سینٹ فرانسسءِ برجا کتگیں بستگیں عیسائی برادریءِ راہبءِ یات تازہ بنت کہ آ داں ہما وہدء آپءِ تہا مان دارگء ساڑی بوتگ دانکہ آ اوژناگء ہیل مہ کنت۔ کانٹءِ فلسفہ ایں لیکہ ضدینءِ زدء اِنت آ جہانءِ گواچن ایں وجودء نیست بلے گُڈ سرا پگر پہمئنی لیکہءِ زورگء گوں ایشیءِ عمومداریں تب ءُ دروشمءِ انکارء کنت۔ اے وڑا لاارادیت ءُ پگر پہمئن یک دومی ء گوں ہوار بند بنت۔					
لاارادیت مرچاں ہم زندگ اِنت ایشیءِ انتہا پسندیں پاہارشانی عقلءِ گورا 	دست کپیت۔ عقلئنءِ ہلاپ داریں فلسفہ انسانی علم ءُ ستک ءُ کُلوبءِ میانء تپاوت ءُ افتراقے بندیت ءُ چہ اے وڑا انسانی علمءِ دزرسیء کسان کنت،یا علمءِ رسنا ءُ حدئن کنت ہمسریں عقلیتءِ ہلاپ داریں فلسفی انسانی سسّاءِ طاقت ءُ استطاعتءِ بیسہ نہ کنت۔ آیاس وڑیں تبےء جہانء عقلءِ ہلاپ دار یا مہمل گشیت علم ءُ سائنسءِ نفیء کننت ءُ فلسفہ ءُ راجمانی دیمروئیءِ لیکہ نہ مننت انچو کہ ایشانی ردء ’’زندءِ فلسفہ‘‘ ءُ گواپہمئنءِ فلسفہءِ پلہ مرز ءُ رندگیرانی ما بہ الامیتاز یاسیت ءُ دلپروشی اِنت ءُ اے دُراہ چونائیا جہانءِ تہا انسانءِ بے مائیگی ءُ دلپروشیءِ آسر انت۔ بلے لہتے عقلءِ ہلاپ دار ارادہءِ طاقت ءُ زورءِ گپء جننت۔ ہمے لیکہانی بنپدء فسطائی لیکہ ءُ ضابط بندیاں بنزہ رستگ۔			
سوال ایش اِنت کہ علم ءُ ٹیکنالوجیءِ اے زمانگ چشیں فلسفہ ایں لیکہ پرچا ودی بٗوہگء اِنت کہ جہانءِ معنا کنگءِ امکانء چہ انکاری انت۔ لاارادیت ءُ عقلیت ہلاپ داریں فلسفیانی بن ہُنڈال ہما راجمانی ہال ءُ ٹکءِ تہا اندیمانت کہ ایشانی نپءِ پاہارشانی ہمے فلسفہ ایں میلاں چہ بیت مروچاں مردم سرپد انت کہ مروچیگیں بورژوا یک انچیں رجعتی ٹکے جوڑ بوتگ کہ ایشیء دیمروئی ءُ انسانی عقلءِ سر وتی بیسہ کور کتگ بورژوا ٹک سائنسی حاصلاں تہنا پہ وتی وت پسندی ءُ متلبءِ ردء کارمرز کنگء اِنت۔ البت بورژروا لیکہ ساز جہانءِ معنا کنگءِ امکانءِ بابتء ہم شک ءُ بے بیسہی ودی کننت۔ چو کہ سائنس دیمروئیءِ نیمگا بارت۔پمیشکا سرمایہ دارانہ نظامءِ بربادی ءُ راجئنءِ باج بریءِ مژدہء دنت۔ زاہر اِنت بانداتءِ اے نقشہ اجارہ داریانی دلپسند نہ اِنت ءُ نہ بیت پمیشکا فلسفی وڑ وڑیں انچیں لیکہانی سوجء دنت کہ علمءِ ردء سائنسءِ ہمگیری طاقتءُ انسانی سرپدیءِ سرا دک بہ جنت ءُ ایشاں کور بہ کنت۔ لارادیتءُ عقلءِ ہلاپ دار اے وڑیں لیکہاں دروشمے بکشیت۔					
بزانئے کہ لاارادیت ادا تہنا راجمانی ہال ءُ جاوراں گوں نہ بستگ چونائیا وت علمءِ حاصلءِ راہء باہندیں عمومداریں جیڑہ ہم لاارادیتء ودی کننت۔ اے گپ راست اِنت کہ گواچنءِ شوہازگء بازیں جیڑہانی دیمپانی کنگی اِنت۔ مارکس وتی کتاب سرمایہءِ تہا نویسیت ’’ سائنسءِ نیمگا شہسواری یے نہ روت ، ایشیءِ بلندیں ستاء ہما کس رست کہ ایشیءِ رہاءِ کنڈگ ءُ تلارانی پدگرء ہچ وڑا نہ تُرس انت‘‘۔ (51)۔						
بلندیانی ستائیں سرءِ سفر کنگءِ نیامء سائنسدان بازیں باہند ءُ مشکلاں گوں دوچار بوت کنت کہ لہتے گشے ہچ وڑا سر نہ بنت، انچو گُمان بیت اگاں سائنسدان اے مشکلانی بیان کنگ دور ءُ بلندء بہ سازاں گُڑا اے وت پدمان انت بلکیں عقل ءُ علمءِ بستارءِ تہا تحفیف کنگء ابید چہ ایشیء انکاری اوں بنت۔		
مادن پہمئن بازیں لئکہے دار انت۔ آ جہانءِ گواچن ایں ءُ وجودء زانت آہانی نِزّء سما رہگیریں مادنءِ ہما اِنت کہ ایشیءِ وسیلہء اے دنیاءِ عکسء پیشدار انت ءُ چہ اے وڑیء سما مادنئنسبت دومیگ بستارء داریت اے گپ چون کنگ بیت؟ مادن پہمئنانی ہیال اِنت کہ انسانءِ حسانی سرا ڈنی چیزانی زورء آسرا انسانءِ سسّاءِ سرا لہتے ارتسام ودی بنت کہ وت اے چیزءِ عکس ءُ شبین بنت۔ اے ارتسام ہما پگری عملء بنپد بکشنت کہ انسانء اندری خصوصیت ءُ سیادیاں معنایے دنت البت وت ایشیءِ وسیلہء حاصل بوتگیں سمارت یا سما اے سیادیء زاہر نہ کننت بنداتء مادن پہمئن فلسفی فرانسس بیکنء چم گوں آدینکء شبین دات ءُ شبین دیانء اے جہد کت کہ مارشت ءُ ارتسام ڈنی زور ءُ دباؤءِ آسر انت۔ اے گشانء آئیء الکاپء آشکار کتگ آئیءِ ردء انسانءِ چمء ابید انسانءِ سسّا ہم مہمے آدینکءِ شبینء اِنت۔ نہ تہنا انسانءِ مارشت بلکیں انسانءِ پگر ءُ ڈیلہ ہم ڈنی چیزاں گوں شبین دار انت ءُ اے درگتء ڈنی چیزانی معنا کنگ ممکن اِنت مادن پہمء ایں فلسفی جان لوک وتی کتاب ’ انسانی پہمءِ بابتء نبشتانک‘‘ اے گواچن بندات کتگ ات کہ ما تہنا حسانی وسیلہء چیزءِ است بٗوہگءِ علمء پہمت کنیں اے شونءِ ردء حسانی مسال انچیں دریگانی وڑا اِنت کہ اے دریگانی شمء چہ گواچنءِ رژن مارا رسیت مادن پہمئن ایں فلسفی وینس ودی غوء انتہائی دکاوت ایں وڑےء اے لیکہءِ دیمپانی کتگ کہ دنیاءِ علم ممکن اِنت۔ ہمیشیء گشتگ کہ انسان یک انچیں باجے وڑا اِنت کہ اگاں چہ ڈنءِ زورے ایشیء پردارگ مہ بیت گُڑا اے آواز نہ کنت۔
نی ما اے جیڑءِ سفرء دو جتائیں میلانی کچکیں کتگ کہ دنیاءِ بابتء علم ممکن اِنت کہ نہ اِنت ءُ ما اے ہم ونت کہ بازیں فلسفی ایشیءِ جوابء انکارؤء دنت بلے سوال ایش کہ لاارادیت چون ابطال ءُ ہلاس کنگ بہ بیت؟			
علم ہم علم اِنت: زانگ ءُ کنانءِ یل وڑیں عمل انت
پہ لاارادیتءِ رد کنگء انسانء ہما بنپد شوہازگ لوٹنت کہ اودا عمومداریں گواچن یکجا بنت۔ مدامیں زندگی لاارادیت ءُ تمامیں پگر پہمئن ایں فلسفیانی الکاپ انطالء کنت۔اے گپ پدر اِنت کہ اگاں مردم وتی آتراپءِ زاہرن ءُ چیزانی پہمگ ءُ زانگء اگاں ساڑی مہ بوت اِنت گُڑا آ اے چیز ءُ زاہرناں چہ فائدہ زورگ ءُ ایشانی بدل کنگ ءُ ودی ردومء سوبمند نہ بوتگ اتنت علمءِ مادنی لیکہ عکسی لیکہء وتی بنداتی نکتہ جوڑ کنت ءُ اے وڑا لاارادیتءِ دُراہیں سورتاں بے سان ءُ تاثیر کنت۔ لیننء اے بنگپءِ سرا نویسیت کہ ءُ چیز چہ مارا آزاتیں ڈنی وجودے داریت۔ مئے مارشت ءُ ڈیلہ ایشانی عکس انت ءُ اے عکس ءُ شبینانی بنپدء بیت ءُ چہ ایشیء راست ءُ ردیں عکسانی تپاوتءِ لیکہ ہم گیشّیت‘‘۔(52)
آ گیشتر نویسیت کہ علمءِ لیکہءِ تہا زندگی ءُ عملء اولی بستار ءُ بنپد حاصل اِنت ءُ مارا عملءِ چشمین ہم پیشبند دارگی اِنت‘‘۔(53)			
مردمانی ترندیں مادنی عملگیرانی نیامء گوچن بدل کنگ بیت اے عملگیراں چہ مئے اولی مراد پہ ہما عملگیران اِنت ایشانی وسیلہء انسان وردن ءُ جاہمندنی سامانءِ سازگ ءُ نوشتء ہوار ازباب ہم ساچشت کنت انچو کہ مشین اڑ کنوکیں پوریاگرءِ عمل، یا سنگءِ لوگ بندوکیں مستری ءُ لیکہ کشار کنوکیں دہکان۔ وتی عمل عملگیرانی نیامء انسان نہ تہنا چیزء بدل کنت بلکیں وت ایشیءِ ازمون ءُ علمء ہم ودیننیت۔ پمیشکا اے ہم بدل بٗوہان اِنت۔ نوشتی ازمود ابرمی علمانی ردومءِ وسیلہ اِنت اے گپ ما ساریء ہم جتگ کہ جہازرانیءِ لوٹاں فلکیاتء ءُ کشت ءُ کشارءِ لوٹاں مندسہءِ علم ودی کتگ۔ حسابءِ علمءِ وسیلہء حصری ءُ بابلی آں رقبہ ءُ حجمءِ پیمائشءِ بود رست اُجرت، نانءِ شرابءِ حسابءِ دارگءِ واستہ مصری نبشتانکءِ ازم ودی بوت پہ عمل عملگیر نہ تہنا ابرمءِ بدلءِ سوب جوڑ بوت انت بلکیں آ ٹکی کش مہ کش ءُ آشوبءِ راجی آزاتیءِ جنزاں ابید تیوگیں راجمانی زندءِ بدلیانی سوبءُ علت جوڑ بنت۔ انچو کہ پرولتاری ٹکءِ ٹکی جہد مارکسی لیکہءِ ردومءِ پیشیں شرط اتنت۔							
علم یا سرپدی یک انچیں عملگیر اِنت کہ ایدگہ عملگیراں جتا اِنت۔ البت آ ایشاں گوں ہوار بن(مربوط) اِنت ہم۔ وتی محنت یا کارءِ نیامء انسان وتی لوٹانی ردء ابرمء بدل کنت۔ آ زمینء چہ تیل ءُ سیاہچک کشیت، جنگلاں آس مانداریت ءُ زمینء کڈ جنت۔ ایدگہ پہ ہر اے کارءِ کنگء المی اِنت کہ آ اے چیزانی بابتء ہم سرپد بہ بیت گواچنءِ سرا سسّائی تابوءِ نام سرپدی اِنت۔ زانش ءُ پٹ ءُ پولءِ وسیلہء علم ءُ ربیدگءِ حاصلءِ نیامء انسان یک انچیں ساچشتکارے کہ نہ تہنا اے گواچنء بدل کنت۔ بلکیں وتا ہم بدل کنت۔ ہما چیز کلیں یکجائیں علمءِ حامل بیت آ علمءِ بنگپے جوڑ بیت۔ البت بنداتی علم عملء چہ جتا نہ بیت بلکیں آئیء گوں بندوک بیت۔ بلے وہد گوزانء علم ودان بیت ءُ وہدءِ گوزگعلمء وت واک ہم کنت چہ ایشیء پدا علمء چہ علمءِ ودی بٗوہگ بندات بیت۔ اے وڑیء جہان، ابرم یا راجمان علمءِ عمودار جوڑ نہ بیت علمءِ عمومداریءِ گپ اے بنپدء پیوست بیت داں جمع شدہ ایں ءُ راجمانی لوٹا ردء استیں علمءِ مادنی امکانانی حد زانت مہ بنت۔ زاہر اِنت کوہن ایں فلسفیاں جوہرءِ جوڑشت نہ زانتگ ات نیوٹنءِ زمانگء اضافیتءِ گیشگیواری ممکن نہ ات ءُ تہنا مرچیگیں دورء ما جنسیاتی جیڑہاں گوں پیڑات کن ایں مارکس فلسفہءِ ردومءِ تہا ہم انچیں یک مسالے است کہ سائنسدان بن اصلء انسانءِ راجدپترءِ لوٹاں فرمانبردار اِنت۔ بلے اے گپء ہم بزان کہ انسان تہنا ابرمءِ بنداتی ءُ کوہن ایں جاورانی بابتء نہ وانیت وت انسانءِ عملگیرانی آسرا بے شمار علمءِ عمومداری ساچشتءِ تبء انت انچو کہ رُشتءُ ردومءِ آسرا جناور ءُ ایدگہ بازیں چیزانی نوکیں پدریچ ہم عمومدایءِ ردء است انت۔							
چونائیا آگاہی ہما علمی عمل اِنت کہ ایشیءِ مول ءُ مراد گواچنءِ حاصل اِنت بلے ایشیءِ گُڈی منزل سوبمندیں عمل کردانی ممکن کنگ اِنت۔		
سادگ ءُ ساچشتی ڈیلہءِ لیکہ:
انسانءِ راجدپترءِ نیامء علمءِ بازیں لیکہءِ سوج ءُ شور بندگ بوتگ۔ ما ساریء اے گپ گیشگیوار کتگ ات کہ وہدے انسان آتراپءِ دنیاء گوں رہوت ءُ سیادی داریت گُڑا علم حاصل بیت۔ بلے اے لیکہءِ تہنا منّگ کاراں سرجم نہ کنت۔ سرپدیءِ عمل باز جتائیں شکل سطح ءُ شلانی سرا بستگ ءُ میلانک اِنت ءُ ایشانی تہا حس ءُ عقل ءُ جتا جتائیں کرد پیلو کننت۔ پہ مارا اے گپ ارزشت دار اِنت کہ ما ہردوئیں کرداں بزانیں۔ علمئنءِ راجدپترءِ تہا علم حاصل کنگءِ درگتء حس ءُ عقل کردانی بابتء تپاکی یے گواہ نہ کنت اے درگت بازیں سوج ءُ شورے دِیگ بیت۔ چہ ایشانی یک سوجے ازمون پہمئن ئیگِنت ءُ ایدگہ عقل پہمئنءِ۔
اے گپء انسانءِ دیر ایں زانت ءُ سرپد انت کہ علم حسانی ارتسام ءُ عقلءِ بنپدء برجا ءُ میلانک اِنت۔ سائنسدان ءُ فلسفی اے جیڑہءِ بابتء تپاک نہ کنت کہ چہ اے دوئیناں علمءِ اصل بنپد کجام اِنت لہتے مردمانی ہیال ات حسانی ارتسام یا ازمون بنپدی ارزشتءِ واہند انت۔ ءُ جہانءِ علم نادریں وڑےء سائنسی علم سرجمیء ہمیشانی سرا محر داریت۔ اے شورءِ پلہ مرزانی تہا فرانسس بیکن اورجان لاکءِ وڑیں مادن پہمئن ایں فلسفیانی نام کیت۔ البت جیورج برکلے ءُ ڈیوڈ ہیوم پگر پہمئن ایں فلسفی گشگ بنت آزمون پہمئنانی ہیال اِنت کہ حسانی ارتسام دُراہیں علمانی سرچمگ انت آہانی بنداتی لیکہ ہمیش اِنت کہ ’’چو کہ من سمارتگ(ادراک) پمیشکا منا علم است آہاں علمءِ حاسلء سسّا یا عقلءِ کردء چہ انکار کتگ۔ بلکیں آہانی ہیال ات کہ اے علمءِ رہبندءِ ردء ہچ نوکیں چیزءِ گیشی نہ بیت۔ جان لاکءِ لیکہ اے لیکہءِ بنداتی ءُ بنپدی وصفانی گیشگیواریء کنت آئیءِ ردء انسانءِ ارواہ یک سادئیں لوٹے(tubula roise) ءِ وڑا اِنت۔ودی بٗوہگءِ نیامء یا وہدء ودی بوتگیں سسّاءِ تہا ہچ وڑیں پگر نہ بیت۔ءُ میزاں میزاں ڈنی چیز آئیءِ حسانی سر سان ءُ اثر نقش کنان بنت۔ آئیءِ سسّا پُر بٗوہان بیت۔ ال سرا سادہیں پگرءِ ردوم بیت انچو کہ گرمی سردی، رژناہی، تہاری شکل ءُ سورت، حرکت، اٗوشتءِ حسی ارتسام ءُ ایدگہ ءُ پد پیچن ایں یا ایجابیں پگر ردوم زور انت۔ بلے ایشانی نزء اے پیچن ایں پگر حسءِ ارتسامانی ہما ایجابء ابید ہچ نہ اِنت کہ سسّاءِ کرد انت۔ چونائیا ہم اے پیچنیں پگرانی ہچ وڑیں مائیت ہم نیست لاکءِ ردء آزمون پہمئنءِ بنپدی وصف ہمیش اِنت کہ سسّاءِ تہا چشیں چیزے ہچ وڑا بوت نہ کنت کہ اگاں اے حسانی تہا ہوار می بیت کوہن ایں اہدءِ فلسفی دیمقراطیسء ہم حسی ارتساماں ارزشت بکشاتگ۔ آئیءِ سسّاءِ سرا حسانی پیشبند ءُ افضلیت منّتگ ءُ گشتگ کہ ’’ بے چارگیں عقل ما تئی ت چہ ترا پُلیتگ انت ءُ توئے کہ ہمیشانی بنپدء کارا رد کنگءِ جہدء ئے اے درگتء تئی باج تئی پروش اِنت‘‘۔	
 ایشانی چپء عقل پہمئنانی ہیال اِنت کہ سسّا علمءِ سرچمگ اِنت البت حسانی بنپدء بنزائیں علم انسانء دروہیت پرچا کہ حس انسانء دروہنت اے فلسفہ ایں میلءِ پلہ مرزانی تہا سپیتوزا، لائیتیز ڈیکارٹ ءُ جیورج ہیگلءِ نام کیت۔ ایشانی ہیال ات انسان عقلءِ کردانی سوبء علم ممکن بیت ءُ حس دنیاءِ ردیں عکسے پیش کننت اے انسانءِ عقل اِنت کہ چیزءِ مائیتءِ جُہلانکیء ایر کپیت۔ کوہن ایں یونانی فلسفی زینوءِ ہیال ات کہ حسانی بنپدء بنزائیں علم دروگے ءُ دروہاپے۔ آئیء گشت کہ ما وہدے زمینءِ سرا دانگے چگل بدائیں گُڑا آئیءِ کپگءِ گرانیں آوزے چڑکّہے گوشاں نہ کپیت بلے اگاں پُریں گونی یے دور بدئیں گُڑا آئیءِ کپگءِ گرانیں آوازے جکسیت۔ اے گپء مئے عقل مارا ہال دنت کہ یا کپگء چہ آواز بیت یا نہ بیت یا یک دانگےءِ کپگء چہ آواز بیت یا یک گونی یے کپگء چہ نہ بیت۔ چہ ایشیء سما بیت کہ مئے علمءِ بنپد حس نہانت بلکیں عقل اِنت۔
عقل پہمئنانی نوکیں پگرءِ ردومءِ چور و اے وڑا کتگ ات کہ انسانءِ تہا لہتے ساچشتیں پگر است بنت۔ انچو کہ چینءِ کوہن ایں فلسفی ہسون تزوء گشتگ کہ انسانءِ تہا چیزءِ پہم دارگءِ بود چونائیا ساچشتی یک ہُدا داد اِنت البت چیزءِ معنا بٗوہگ چیزءِ رہبند انت اپنشدءِ تہا ہندو فلسفہءِ عکس درا بنت شانی ردء علم بُرز ءُ جہل پاستا سرءِ میانء بہر گیر اِنت کپتاسریں علم شنگ شانگ ءُ ٹُکر ٹُکر ءُ کرائی بٗوہگءِ بنپدء مہکم ءُ سندار نہ اِنت البت ستاسریں علم سسّا یا عقلءِ داتگین اِنت ءُ سری کلوبءِ آسر اِنت عرب زانتکار طبیب ءُ سیاستدان ایں طفیل(ابوبکر ہم ہمے وڑیں لیکہانی پلہ مرز ات آئیءِ ہیال ات کہ عقلءِ راہء تہنا چنیدہ عدیدیہ تہنا گام بُرات کنت البت عرب زانتکار ابن باجہ ہم ستائیں علم عقلءِ آسر اِنت عقل پہمئن ایں لائینزء آزمون پہمئنءِ سادہیں لوح ءِ چپء ایشیءِ سنگ مرمرء گو ں شبین داتگ ات کہ ایشیءِ رگ ءُ بندانی تہا مجسمہءِ خاکہ گندگء کیت آئیء آزمون پہمئنءِ اے ردانی سرا ارش کتگ ات کہ آہانی رداں اش اتگ ‘‘ سسّاءِ تہا آ دُراہیں چیزاں ابید دگہ ہچ نیست کہ حساں داتگ انت‘‘ لائینزء ہمے ردانءِ سرا ارش کنانء اے ردانءِ سرا لہتے گیشی کاریت کہ ’’ ابید سسّاء‘‘ عقل پہمئنانی ہیالء حسی ارتسام تہنا ‘‘ ساچشتی پگر‘‘ءِ حرک دِیگئابید دگہ ہچ نہ کنت ءُ باز وہدء آزمونءِ کمکء ابید تہنا عقل عقل ءُ سسّائی واہشاں چہ نوکیں علم حاصل کننت انچو کہ رینے ڈیکارٹء ہمے وڑا تہنا عقلءِ بنپدء حرکتءِ معیارءِ حیات بند(بقا)ءِ رہبند دریافت کتگ اتنت اے رہبند بانداتء طبیعاتءِ بن ردومءِ باز ارزشت دار ہیال بوت۔
باز نوکیں پگر پہمئن ایں فلسفی ہم عقل پہمئنءِ پگرء منّ انت ءُ آہانی ردء لیکہ بائد اِنت آزمون ءُ حساں چہ آجو بہ بیت پہ جوڑ بٗوہگء۔ انگریز فلسفی پوپرء مشاہد کتگ ات کہ سائنسءِ راجدپترءِ تہا آزمونءِ جاہء لیکہ ءُ مشاہدہءِ بدلہ پگرء نوکیں علمءِ راہ تچک کتگ ات۔ عقل پہمئن انسانی سسّاءِ طاقت ءُ بودءِ سرا پہر بندیت ءُ چو کہ اے سسّاءِ کردء گُڈی ئُبیرگ گشنت ءُ پگرء آزمون ءُ حساں چہ چٹ سند انت۔ اے درگتء اے ردیءِ زدء بنت۔			
انسانءِ سرا بیسہ بکناں؟ یا حسانی سرا؟ یا وتی سسّاءِ؟
اے فلسفہ ایں جیڑہءِ تہا کئے راست انت آزمون پہمئن یا عقل پہمئن؟ مدامیں زندگی ءُ علم ءُ سرپدیءِ پڑء حساں انسان دائما دروہتگ۔ آزمانءِ سرا روچءِ حرکتءِ مشاہدہ کنانء انسان اے سرپد بوتگ کہ روچ زمینءِ گردشء چکریت ۔ وہدے پنکو لاؤس کوپرنیکسء اے گپ مناک کت کہ زمین ءُ روچءِ گردش چکریت گُڑا مردم حیران ءُ ابکّہ بوت نت۔ بلے عقلء ہم انسان دروہتگ ءُ زاہریں گواچن اے گواچنء گوں ہور ءُ تور ءُ گڑ منج کت۔ انچو کہ جیورج ہیگلء وتی لیکہ بنپدےء داشت ءُ گشتگ کہ مریخ ءُ مشتریءِ میانء ہچ وڑیں سیارہ نیست۔ بلے اے جیڑہءِ سرا ہیگلءِ کتابء پد فلکیاتءِ زانتکار گویسے پیاتریء ہمے جاہء یک سیارہے دریافت کت ءُ ایشیء سیریسءِ نامے دات۔	
سوال ایش اِنت کہ گُڑا اے جیڑہ چون توجیل کنگ بیت؟ اے جیڑہءِ توجیلءِ بازیں دروشم بوت کننت۔ ما ادا چہ ایشاں یکے پیش کن ایں کوہن ایں راجدپتر نویس پلوٹارکءِ ردء یک روچے الیگزنڈرء یک مانگشتگیں گرہ دیستگ دیووندیں کسّہءِ ردء فریجیاءِ بادشاہ گورویوسء اے گرنچ یا گُگ بستگ ات ءُ اے گرنچ یا گُگءِ بٗوجوکء پوراہیں ایشیاءِ بادشاہ بوت کتگ ات۔ الیگزنڈر اے گرنچءِ بٗوجگء سرپد نہ ات۔ چہ اے وڑیء آئیء سگارء گوں اے گُگ گوہتک ءُ چہ اے وڑیء کارءِ جند نہ بوت علمءِ بابتء ہم ہمے گپ جہہ جنت حس ءُ سسّا یا عقلءِ سیادیءِ جیڑہ ہم چو گورویوسءِ بستگیں گرنچءِ جیڑہءِ وڑا اِنت پہ اے جیڑہءِ توجیلء ما اے اکرارء گوں بندات کت کن ایں کہ علمءِ بنگیجء گوں حسی ارتساماں تچکء واستہے است بیائے مسالے وانیں کہ کسانیں چکے لہتے رنگانی میانء تپاوتے بست کنت ءُ آواز ءُ حرکتءِ کردء پدکردے ہم پاہارشانیت چونائیا اے نیامء آ یک عمومیں پگرےءِ ہم اوں واہند نہ اِنت بل؁ آ چیزءِ شکل جسد ءُ حجمءِ سمارتء کنت۔ چہ ایشیء اے مناک بیت کہ حسءِ ارتسام بن اصلء علمءِ سرچمّگ ءُ بنپد ات۔ بلے انسانءِ حسانی وسیلہء حاصل بوتگیں آزمون تہا عملءِ نیمگا سفر نہ کنت بلکیں آ انسانءِ یکجائنی راجدپتری آزمونء چہ ہوار بند بنت۔ انسان نہ تہنا محنت کت کنت ءُ نے تہنا علم حاصل کت کنت۔ آرانبس کروسوءِ ہم مسال گشگ نہ بیت اگاں راست بہ گشے گُڑا کروسو ہم راجمانء چہ چٹ نہ سستگ ات۔ چونائیا اے ہما آزمون ءُ علمءِ بنپدء عمل کنگء ات کہ آئیء مردمانی میانء نشتگ ءُ ہیل کتگ اتنت۔ ایشاں ابید آ ایدگہ چیز ءُ ازباباں چہ ہم فائدے ززوران ات کہ آئیء جہازءِ تباہیء پد زِرء پہ سلامت کشتگ ات۔ آ وتی بیکاریں معشیتءِ برجا دارگءِ واستا ہمے ازباب کارمرز کتگ اتنت۔	
مئے حس انچیں دریگ انت کہ دنیاءِ نیمگا پچ بنت
بیائے اے عملء گیشگیوار کن ایں کہ ایشیءِ وسیلہء عملی علم رویدار بنت۔ ایشیءِ راستیں بنگیج ہما حسی ارتساماں چہ بیت کہ ما گندین ایں ما وتی حسی آزاہانی کارمرزیء چہ فائدہ گرانء چیزاں چار ات ایش کت ءُ دست جت کنیں۔ انسانءِ چم، پونز، گوش، دپ ءُ پوست انسانء چیزےءِ گوما سیادی یے دارئینیت ما رنگ، سورت، ءُ جسد، آواز ءُ لمس، گرمائشت ءُ لذتانی میانء تپاوتے کت کنیں۔		
حس یا مارشت علمءِ وسیلہ انت آ مارا چیزءِ وصف ءُ نادریءِ علمء دیئنت۔ بلے بن اصلء ما چیز ءُ زاہرنءِ جتا جتائیں دروشمانی رہوتء نداریں بلکیں مئے رہوت سرجمیں عمومداریء چہ بیت۔ انچو کہ یک سبزیں میدان۔ نیلیں آزمان۔ مزنیں درچک دوریں استال، دکان ءُ ایدگہ چیزاں چاریں ما گورتگیں ہورءِ آوازء اش کنیں ءُ جمبرانی گرندگءِ ہم کجام ہم سرجمیں عمومداریءِ حسی تاثر ءُ شبین سمارت گشگ بیت اے عملءِ نیامء اے مارا آ چیزءِ رنگ ، سورت ، جسد ءُ مکان آئیءِ جاہ ءُ مقام ءُ ایدگہ چیزانی سمارت بیت۔ مئے حس آزاء سک الگار انت بلے پدا ہم لہتے حد دارنت ءُ آ چیزءِ دُراہیں خصوصیاتی درانگازء مئے سرا نہ کننت۔	
ما بنفشیانی بُرزا ءُ سُہریں برانزای چیرا یا جوہر ءُ سالماں دیست نہ کن ایں ءُ نے بالاصورتء اش کت کنیں بلے بابو سُہریں برانزانی تہا دیست کننت۔ شپچربُرزیں صوتانی اش کت کننت۔ ءُ ہمے بنپدء وتی راہء سفر کننت ءُ وروک (دیمک) زمینءِ مقناطیسی پڑء ہم مار ات کننت۔				
ارسطوءِ زمانگء چہ انسان سرپد اِنت کہ انسانءِ گورا پنچ انچیں وسیلہ ءُ سبیل است کہ ایشانی بنپدء انسان دنیاء گوں سیادی ءُ رہوتے بندیت اے پنچیں سبیل انسانءِ حسی آزاء انت۔ ہیگلء اے گپءِ مشاہدہ کتگ کہ پنچیں حس چونائیا عقلی حدےء درکار انت۔ گندگ پہ رژناہیء حساس اِنت۔ بزاں ہما دکانء زانت کنت کہ آئیءِ طبّی سورتے است۔ ایش کنگ آوازانی واستا حساسے ما ہما زمانءُ وہدء زانت کہ طبّی سورتءِ تہا اِنت نوکیں سائنسی بہرگیری گیشتر گیشگیوار ءُ مفصل اِنت۔ ء گیشتر تپاوت بست کنت انچو کہ آ شُد، تُنّ، درد، گرم ءُ سرد پراہگءِ بدلی ءُ ایدگہ مارشتانی میانء تپاوتے بست کنت۔ پدا ہم اے حواس بنپدی ارزشتءِ راہبند انت کہ ایشانی تحفیص ارسطوء کتگ ات سائنسءِ لیکہ اِنت کہ ہر حیات دارء اے چاگردء گوں یکشلہ حسی رہوتے دارگی اِنت کہ ہمائیءِ تہا است ءُ موجود اِنت رژناہیءِ ردان یا آواز ءُ ایدگہ اشارہانی آہگء چہ کجام ہم مانجی (خلل) خطرہ یے بوت کنت۔ انچو کہ یک مردمےءِ گندگ ءُ اش کنگءِ ارتسام کاری مہ بنت یا وتی کارا بے کار ءُ زبہر بہ بنت گُڑا آ نفسی مانجیءِ چیدگانی پاہارشانیء سر ءُ چیر بیت۔ اے گپ مشاہدہء چہ ہم مناک بوتگ کہ ازمونءِ ردء ہم ایشیءِ پٹ ءُ پول بوتگ ایشاں ابید آہانی لیکہی گیشگیواری ہم ممکن انت انسان ابرمءِ بہرے ءُ ہمیشیء چہ ودی بوتگ چونائیا آ آتراپءِ دنیاءِ گوں ہما نہ سستگیں رہوت ءُ سیادیاں گوں بستگ کہ ایشاں ہوار ءُ علم ءُ سرپدیءِ بنپدء بستگیں ملگیراں چہ جتا بٗوہگ گوں انسان زندگ بوت نہ کنت۔ اے حس ات کہ اے دنیاء گوں مئے رہوتے دار انت۔
اے درگتء اے سوال جہہ جنت کہ اے حس انچو حدئن انت پرچا؟ ءُ پرچا اے گچنین ایں تبءِ واہند انت ے گپ حیات داریں انسانء ِ جاور وجود ءُ چپ چاگردءِ سرا حصر دار انت حسی آزاء ہما چیزءِ سمارتء کننت کہ پہ حیات دارء بنپدی ارزشت دار انت کہ پہ حیات دارء المی اِنت ایشاں دنیاءِ تہا وتی باسوءِ پیوست کنگءِ واستا المی اِنت انچو کہ بینگ مگسک ہما مشکلانی الکاپء ساپیں مشاہدہء کنت کہ پُلء گوں شبین یے بدار انت۔ البت بینگ مگسک مثلثوں ءُ مربع ءُ ستطیلی ایں شکلانی میانء ہچ وڑا تپاوت کت نہ کنت۔ انسانءِ حسی آزاء ءِ نظامءِ ٹہشت راجدپتری وڑےء بوتگ۔ مادن پہمئن ایں فلسفی لڈوگ فیورباج گشیت کہ انسانء دنیاءِ راستیں سمارتءِ واستا ہما چیز درکار اِنت کہ انسانءِ گورا حسانی کسا ساست انت‘‘۔(54)					
حسی ارتسام انسانء اے دنیاءِ بنداتی علم دنت کہ اے علم انسانء پہ عملی زندء درکار انت ءُ ہمے چیز انسانءِ میلءِ پاہارشانیءِ ہم علت بوت کنت۔ پُل ءُ وشبو، لذت یا آوازےءِ سمارت انسانءِ تہا لہتے انچیں مارشت ودی کنت کہ چہ اے مارشتاں جناور زبہر انت۔ دنیاءِ تہا عملی کردانی پیلو کنگء گندگءِ تاثرات بنپدیارزشتے ءِ واہند انت۔ بلے ایشاں ابید ہمے گندگءِ تاثرات کجام ہم ڈولداریں زاہرن یا ازم عکس بت ءُ ایدگہ چیزانی ستائش ھُسنء گوں ہم بوت کنت بندوک بہ بنت۔
حسانی وسیلہء حاصل بوتگیں علمءِ لمسی مارشتانی یک نادریں کردے است فرانسیسی مادن پہمئن ایں فلسفی ایتیئن بونوکول دی لا ہما اولی فلسفی ات آئیء یک انچیں شبین ساچتگ ات کہ بازیں حسی آزاہاں چہ فرین انت۔ ایشانی تہا چہ شامہءِ قوتءِ نیمگا دلگوش کنگءِ علت بیت ءُ وشی ءُ تکلیف دنت قوتءِ شامہء پد ایدگہ حس ودی بنت بونوکولءِ ردء لامسہءِ حسی ایدگہ دُراہیں مارشتانی تہا چہ گیشتر ارزشت دار اِنت ءُ ایدگہ دُراہیں مارشتانی ’’استاد‘‘ اِنت پرچا کہ اے حس ایدگہ دُراہیں مارشتانی عملگیراں یک دومیء بندیت ءُ حسی ارتساں ساچشتی پروازے دنت۔ چہ ایشیء انسان جہانء سرپد بیت پدا آزموءءِ ردء اے ہیال صدق بیت جراحیءِ آسرا بصارتءِ دوبر حاصل کنوکیں شخص بنداتی رنگء چیزاں چار اِت نہ کنت آ تہنا رنگانی درانزاں گندیت تہنا لاسہءِ حسءِ ارتسامءِ کمک ءُ سیادیء پد وہدے ’’دست‘‘ نگاہ‘‘ءِ رہشونی‘‘ء کنت گُڑا انسان چیزاں چار اِت کنت۔
مئے حسیں ارتسام پگر یا ہیالء گوں ہوار بند انت۔ ایشانی تب ءُ نوعیت سمائی اِنت انچو کہ کسے ہم حسانی وسیلہء ایٹم نہ دیستگ بلے کوہن ایں فلسفیاں وتی ساچشتی بودءِ بنپدء اے آسر برجا داشتگ کہ دنیا ایٹماں چہ جوڑ بوتگ ایٹمانی باز جتا جتائیں وڑے گیشگیواری بوتگ لہتے کسان انت ءُ ایشانی شکل جتا جتا انت اے کنٹگ ءُ آنکڑاں چہ فریں انت چہ ایشیءِ سوبء اے یک دومی داران ءُ بندان انت اے انٹانی وڑا انت یا روچءِ نظامءِ وڑا انت ءُ ایدگہ زاہر اِنت کہ ایٹمءِ بصری شبینایٹمءِ بابتء مئے علمءِ سرا اثر داریت چونائیا نوکیں طبعیاتءِ دیمروئیءِ اسرء ایٹمءِ نوعیت ءُ تبءِ ہما شبین بندگ بوتگ کہ ایشیءِ ردء آ سیارہءِ نظامء گوں شبین دِیگ بوتگ۔ استالاں گوں گنجیں آزمانءِ چارگء انسان اودءِ گونڈیں رژناہی نکتہاں حرکتء گندیت۔ آہانی ہیال ات کہ زمین زِرءِ تہایک لِچّتگیں ٹُکرےءِ وڑا گردش کنگء ایں ءُ استال چونائیا آزمانءِ دریگ انت وتی حسانی وسیلہء حاصل بوتگیں آزمونانی بنپدء ہم انسانء سرجمیں دنیاءِ عکسءِ ساچشت ءُ ساچگءِ جہدے کتگ۔						
پگر چونائیا حسانی وسیلہء حاصل بوتگیں علمءِ پیچن سورت اِنت پگر چونائیا یک انچیں عمومدارے دشبین اِنت کہ ایشیءِ سمارت تچکء نہ بیت انچو کہ مئے سسّاءِ تہا لہتے انچیں مردمانی ہم عکس بیت کہ چہ ایشاں ما یک دورےء سرپد بوتگ ایں ہمے وڑا مئے سسّاءِ تہا ہما شہرانی ہم عکسے بیت کہ اودا یک زمانگے ما جاہمند بوتگاں یا ہمودا بوتگیں اے شبین ءُ عکس پگر انت ءُ اے مئے گیر بند (یاداشت)ءِ کرد انت۔ اے گپءِ تہا ہچ شک نیست کہ یک چیزےءِ بابتء جتا جتائیں مردمانی سسّاءِ تہا جتا جتائیں پگربنت۔ پگرءِ سرا انسانءِ علم، آئیءِ زندگیءِ ازمون، آئیءِ کرد، درکار ءُ مارشتانی سان بیت ءُ پگر مارا ترندیں چیز ءُ زاہرنءِ عمومیں خصوصیاتءِ بابتء علم دیئنت۔ اے پگر چیز ءُ زاہرنءِ دُراہیں وصفءِ بابتء علم دات نہ کن انت۔ بلکیں انسان اے دُراہیں وصفانی تہا چہ وتی واستا لہتے چیزاں بنزائن(تجرید) کنت۔ پگر حس ءُ سمارتء چہ گیشتر دنیاءِ جُہلانکیں ءُ تعمیمی عکسے پیشدار انت ءُ اے پگر ءُ ہیالءِ نزیک انت۔پگر یا ہیال سائنسی لیکہاں ہوار ہیال ڈیلہانی ٹہشتء کمکار بنت۔ ازمءِ تہا ہم پگرءِ کارمرزی ءُ عملین شاہیگانیں وڑےء بیت۔ چہ ایشاں لہتے اجب ءُ اجیب بنت انچو کہ جل پری ، ابن ایسپ، بنت الاسد ءُ ایدگہ ما ساریء گشتگ ات حساں جہانءِ نیمگا پچ بوتگیں دریگ انت بلے سوال ایش اِنت کہ حسی تاثر اے دنیاءِ بابتء دائما مارا راست علم دیئنت ؟ یا اے مارا دروہنت؟ اے جیڑہ کوہن زمانگءِ فلسفیءِ واستا ہم دلگوشءِ سامان ات۔ چہ ایشاں لہتے مردمانی ہیا ل ات، کہ حس مارا دنیاءِ بابتء راستیں علم دینت ءُ مئے آتراپءِ دنیا انچش اِنت کہ انچو کہ ما آئیء مارگء اِنت؟ ایدگہ فلسفیاں اے گپءِ سرا شک کتگ کہ بازب وہدء مارا اے گُمان بیت کہ مئے حسی آزاء مارا اے دنیاءِ ردیں عکسے پیشداریت۔ اے ممکن اِنت کہ ما جتائیں نفسی کیفیت ءُ سلامتیءِ تہا یک انچیں چیزےءِ بابتء جتا جتائیں لیکہ داشت کن ایں، بلے حسی ارتسامءِ ماہیئت بدلی بوؤکین یے نہ اِنت یک زاہرن یے بابت لغزش ءُ دروہاپ ہما جاورانی سرا اثر داریت کہ ایشانی تہا ہما چیز پیشدارگ بہ بیت۔ چونائیا مارا دورءِ چیز کسان سما بنت۔ ءُ نزیکءِ مزن گندگء کاینت۔ بلے بن اصلء اے جسد یکیں قدحءِ بنت۔ بلے دروہاپءِ تہنا منفی دروشمءِ سرا پگر کنگء شر نہ اِنت ۔پرچا کہ باز وہدء آ مارا دنیاءِ لہتے خصوصیاتانی بابتء گیتر علم دیگءِ وسیلہ اوں جوڑ بنت۔ انچو کہ آپءِ تہا ایریں لٹ وہدے کش ایر بہ بیت گُڑا مارا آ پرشتگیں لٹے سما بیت بلے اے تاثر مارا اے سبقء دنت کہ گوات ءُ آپ وہدے واستا بندان انت۔ گُڑا رژنءِ الثطافجتائیں وڑےء بیت۔ خصوصیاتءِ اے تپاوت مئے حسانی سرا وتی نقشے رنگ کننت حسانی بازیں حد ءُ درانی مثبت دروشم ہم است۔
چونائیا انسانءِ بصارت، سماعت ءُ ایدگہ حس لہتے حد ءُ درانی پابند انت۔ بلے دنیاءِ تہا زندءِ گوزینگء ءُ پہ سوبمندیء پہ مارا اے حد ءُ درانی پابندیءِ تہا ما سوبمندیں زندے گوازینت کنئے۔ اگاں حسانی حدئن ایں تب ءُ نوعیت جاہے جاہے باہند بنت گُڑا اے حسانی حد ءُ درانی گیشگ کنگء لہتے انچیں ازباب جوڑ کنگ بوتگ اتنت کہ اے حسانی استطاعتءِ افزوئیء بہ کنت۔ یا ایشانی حد ءُ درانی شاہیگانء بہ کنت۔ انسان وڑ وڑیں ازباب جوڑ کنت ءُ ایشاں کارمرزکنت۔ آ دور بینءِ وسیلہء آزمانء چاریت ءُ سیارہاں وتی نزیکء کاریت۔ الیکٹرک خوربینءِ وسیلہء آ بے مرئی چیزاں ہم گندیت ءُ لبز برانزانی وسیلہ سک باز وشیں کار ہم پیلو کنت۔ بازیں ازبابانی وسیلہء انسان بے آواز ءُ غیر مرئی چیزانی سمارت کت کنت۔							
انسانءِ کرد ءُ عملگیر ہم مارشتانی دامنءِ پراہکنگء مزنیں ارزشتے واہند انت۔ انچو عکسکار رنگانی میانء الکاپء تپاوتے بست کنت زیملکارءِ سماعت سک پزور بیت ءُ وردن ءُ شرابءِ تام گروکانی لذت ءُ شامہءِ حس سک الگار بیت ایشاں ابید انسانءِ کودانی جتا جتائیں راجدپتری دور ہم انسانءِ حسی آزہاں دیمروئیءِ موہاں مشروط کنت بلے حسانی اے خصوصیات جہانءِ علمءِ راہءِ اڑاند ءُ باہند نہ بنت پرچا کہ انسان حساں ابید سسّا ءُ عقل چہ ہم مزین اِنت ءُ ابرمءِ دراجیں بن درومء ایشانی شکل سازتگ۔					
انسانءِ حسی تاثرات گڈسرا علمءِ وسیلہ ءُ بنزہ جوڑ بنت بلکیں بنزہ انت پرچا کہ جہانءِ بابتء سرپدیءِ بنگیج ہمے حساں چہ بیت ءُ ہمے حسانی بنپدء جہانءِ ستاسریں سرپدیءِ ردوم رُشت بیت۔				
حساں چہ سسّاءِ نیمگا پیشگام
انسانءِ حسی آزمون سک باز متنوع ءُ رنگ پہ رنگ اِنت۔ بلے پدا ہم آ تہنا جتا جتائیں زاہرن ءُ چیزانی بابتء علمے دات کنت پرچا کہ حسی تاثیر ءِ تہا تہنا حدئنی نوعیتءِ تعمیمات بنت۔					
حسی ارتسام چیز ءُ زاہرنءِ تہا ڈنی خدوخال ءِ عکسے پیشداشت کنت ءُ آ ایشانی جہلانکیء ایر کپت نہ کنت چونائیا آ ایشانی بابتء راستیں (کھرا) علمءِ دئیگء ساڑی نہ اِنت۔ چیزانی اندری وصف ءُ انسانی مائیتءِ درنگاز حسانی وسیلہ حاصل بوتگیں علماں چہ ممکن نہ اِنت۔					
علم ءُ سرپدیءِ بنپدی مول ءُ مراد ہمیش اِنت چیز ءُ زاہرنءِ اندری نوعیت زانگ بہ بیت تہنا ماہیتءِ علم اِنت کہ عمل کردانی تہا انسانءِ رہشونیء کنت۔ 	
چونائیا ڈنی جہانءِ بابتء حس مئے علمءِ یک ءُ استیں بنزہ ءُ وسیلہ انت البت سسّا بزاں عقل یا پگر چیزءِ اندری وصف ءُ ایشانی رہوت ءُ سیادیء چہ مارا سرپدی دینت ءُ اے دوئیں ہمے ڈنی دنیاءِ ہوار بند انت۔ اِدا ما اے گیشیء ہم کن ایں کہ انسانی کرد ءُ محنت ہما بنپدء دات کننت کہ ایشانی نیامء حسی ازمونءِ بنپدء پگر یا عقلءِ ماڑی اٗوشتیت۔ بیائے پگر ءُ ہیالءِ پجار کنگءِ جہدء کن ایں۔	
انچو کہ ما انسان عقلءِ رازانی جہلانکیء زانگءِ جہدء کن ایں گُڑا سما بیت ما بنزائن ءُ تعمیماتءِ دنیاءِ تہا اِنت۔ ما ساریء اے ٹپاس اتگ کہ حسی ارتسام پمیشکا حدئن ءُ نا سرجم بنت ہ نادر بنت۔ سمارتءِ وسیلہء مارا ہما چیز ءُ زاہرنانی بابتء سرپدی رسیت کہ مئے سراراست ءُ تچکء سر بنت۔ انچو کہ یک درچکےء بچارئے درچک شیریشءِ ، کونرءِ ہم بوت کنت بزاں عمومیں وڑےء درچکء نہ چاریں بلکیں یک است ءُ نادریں درچکےء گندیں۔ پگر ہم چیز ءُ زایرنءِ حسی مرئی خد وخالء دیما کار انت انسان یک آمونے (مجصیل)ءِ یاتء تازہ کت کنت کہ ایشیءِ بابتء آ گشگ بوتگ چونائیا وت پگرءِ مرئی ہم ابرمء گوں حسءِ منّت بندوک بنت۔ ما پگرانی تہا دُراہیں مرئی خدوخالءِ بنزائنء کنیں بلے پگر بے مرئی نہ بنت یک سروپءِ ڈیلہ بندگء گوں ما آئیءِ رنگ، وشبو، لذت، ءُ ایدگہ چیزانی بابتء ہم ایدگہ بازیں وصفاں گچین نان ءُ تہنا آئیءِ سورتءِ لہتے نقش سسّاء داریں بلے انگت ہم اے پگر یک بے مرئی ایں شکلےء است بوت کننت چیز ءُ زاہرنءِ ہر ساچشتی (خلقی) وصف چارگ ، اِش کنگ یا مارگء بد لبزانی تہا بیان کنگ نہ بنت۔ انچو کہ برقءِ رژناہیء چار اِت کن ایں بلے برقءِ روانءِ حرکت ایں روانءِ پگرے ہم بست نہ کن ایں ما چیزےء جہلء کپگء دیست کن ایں بلے کشتیءِ رہبندء دیست نہ کن ایں اے چیزانی سرپدیءِ واستا مارا پگر، سسّا یا عقل لوٹیت۔							
پگر مارا ارزشت داریں بنپدی ءُ المی ایں وصف ءُ خدوخالانی علمء دنت پگرءِ نیامء انسانی چیزءِ حسی ءُ مرئی وصفانی بنزائن کنگء بنزائن ایں پگرءِ دروشمے بندیت اے پگرانی تہا ’’درچک‘‘ پراہگ ءُ ’’حرکت‘‘ءِ وڑیں پگر ہوار انت۔ عمل کردانی نسبتء چہ ڈنی ءُ بے سر ءُ بے المی ایں وصفءِ کتر بیونت یا قطع بریدء بنزائنی عمل گشنت۔ اے پگرءِ بنپدء سرپدیءِ عمل انت پگر رہبندانی معنا کنگء مئے سک باز کمکار بیت۔ اے پگر انت کہ کہ مارا ابرم ءُ راجمانءِ تہءِ المی ءُ دمپ ساہت زاہر ءُ رُشت گروکیں سیادی ءُ رہوتء چہ سرپد کنت انچو کہ پگر مارا کششءِ رہبند، گیسانی حرکتءِ رہبند ءُ قدرءِ رہبندانی بابتء سرپد کنت۔ انسان وتی عملگیرانی نیامء اے رہبندانی بابتء وتی علمء چہ فائدہ زوریت۔ گواچنءِ رہبندانی معنا کنگءِ بنپدء انسان پُل ()جوڑ کتگ بھاپءِ انجن اڑ کتگ، بالی گُراب ءُ راکٹ ہم جوڑ کتگ۔						
پگر چون ردوم کنت؟
عقل پگرءِ بنپدی ءُ سادہیں شکل اِنت۔ اے ہما شکل اِنت کہ ایشیءِ وسیلہء انسان کجام ہم چیزےءِ عمومیں ءُ المی ایں خصوصیاتءِ پاہارشانی کنت رپتار ، قمر ، دھات ، انسان ، جناور ءُ ایدگہ انچیں ڈیلہ انت انچو کہ پُلءِ ڈیلہ تہنا ہما خصوصیاتانی سرا زور دنت کہ دُراہیں پُلانی تہا ہمرنگ انت یا پہ مسالء انسانءِ ڈیلہء بگر کہ اے ڈیلہءِ تہا جات جتائیں مردمانی پدریچ، عمر جاہ، کسب، جنس، کہولی بستار، شخص وصف، عادت ءُ ایدگہ چیزانی بابتء گیشیں بیان ءُ گپ نیست افلوطونءِ ردء انسان انچیں جناورے کہ بانزلے پر نیست بلے دو پادے پِر۔ ربیتءِ ردء یک روچے افلوطونءِ یک شاگردے مکتب وتی ہمراہیء یک پُرنچائیں مُرگے آؤرت آئیء اے مُرگ افلاطونءِ دیما ایر کت’’ افلاطونءِ نِزّء اے انسان اِنت‘‘ انسانءِ بابتء ایدگہ بستگیں ڈیلہانی سرا ہم باوست بیت۔ انچو کہ یک پجارے ایش اِنت کہ انسان یک انچیں جناورے کہ عقل ءُ زبانء چہ مزین اِنت،مارکس اولی فلسفی ات کہ ایشیء انسانءِ واقعتا جناوری اقلیمء چہ تپاوت کتگ انسان ءُ جناورءِ اقلیمءِ میانء واقعتی تپاوتے بستگ ءُ اے گپ نشان کتگ کہ انسان محنتءِ ازبابانی ساچشتء کنت۔ مارکسءِ انسانءِ بابتء بستگیں ڈیلہ ہما وصفاں نشان کنت کہ دُراہیں انسانانی تہا یک رنگ انت بزاں کار کنگ، پگر کنگ ءُ گپ جنگءِ بودء داریت۔ ٹھوس چیزاں چہ بنزائن کنگءِ نیامء ڈیلہ یا پگر ودی بنت ءُ وت ڈیلہ بن اصلء بنزائن بنت۔ پہ انسانءِ ڈیلہءِ ٹہشتء انسانءِ عمل بنداتی ءُ بنپدی کردے پیلو کننت مثلت، دائرہ ءُ مربعءِ ڈیلہءِ ودی بٗوہگء ساری انسان وتی عمل کردءِ نیامء بازیں جسد ءُ سورتءِ چیزاں گوں رہوتے بستگ آہانی پیمائش ءُ تقابل بزاں ایشاں گوں رہگیریءِ نیامء مردماں آہانی جتا جتائیں وصف ءُ خدوخال نشان کتگ انت عمل کردانی بنپدی ارزشت ہمیش اِنت کہ اے عملءِ نیام ء ما ایشیءِ بنپدی ءُ ارزشتی وصفاں سرپد بئیں۔ زاہرء اے سما بوت کنت کہ پگر (بنزائن) چہ حاصل بوتگیں حسی تاثراں گیشتر تنک ءُ حدئن اِنت بلے راستیء چُش نہ اِنت کہ بے کارینء چہ کاریں کوہن ایں ڈیلہ ہم حسی حسی تاثراں چہ گیشتر عمیق اِنت ایشانی وسیلہ حاصل بوتگیں علم گیشتر سرجم ءُ سند دار انت۔ چونائیا حرکتءِ ڈیلہ حرکتءِ ہلاپیں شکلانی سرا منطق اِنت ءُ اے گپ مشین، اپس ءُ انسان ءُ ایدگہ چیزانی حرکتء چہ گیشتر ارزشت دار انت پدا ہم اے سوال جہہ جنت کہ ڈیلہ پگر ءُ بنزائن ایں راستی زاہرنءِ عکسء پیش داشت کنت یا نہ کنت؟ پہ مسالء نیوگءِ ڈیلہ پزیر انت اے ڈیلہ یک سُروپ، موز یا نارنجیءِ نیمگا اشارہ کنت اے دُراہیں چیز بن اصلء است انت اے دُراہینانی پاہارشانی سُروپ، موز، نارنجی ءُ ایدگہ ہم بندیں ڈیلہانی وسیلہء بوت کتگ ات بلے گواچن ایش اِنت کہ ٹھوسء ابید بنزائنی ڈیلہ ہم راستیں وصفانی عکسء پیش کننت۔ اے ڈیلہ ہما وصفانی پاہارشانیء کننت کہ دُراہیں نیوگانی تہا است ءُ ہم رنگ انت۔ ڈیلہ بدلیں دنیا ءُ عمل کردانی عکسے پیش کننت ءُ پمیشکا اے وت ہم بدلی ءُ دیمروئیءِ شلء بنت۔		
آسرا اے ڈیلہ ءُ پگر ودی بنت انچو کہ بالی گُراب(فضائی جہاز)ءُ خلانوردءِ ڈیلہ۔ انو کہ طبعیات، خوردبینی اجزاء ءُ ایشانی ہلاپء عمومیں وصفاں درنگازیت ءُ ایشانی پیش بوتگیں عکس اے نامء چہ زانگ بنت انچو اجب ، پہوال ءُ ایدگہ۔	 
ڈیلہءِ ٹہشت ءُ پہ کُلیں پگرےءِ بستار ہردوئیں زبانء گوں نزیکیں سیادی یے دار انت ڈیلہ ءُ پگرء پاہاشانی زبانءِ جتا جتائیں الفاظ ءُ لبزانکی رد ءُ بندء چہ بنت۔ زبان بیدءِ پگرء نہ بیت ءُ چونائیا ایشایءِ اولی کار ہمیش اِنت کہ چیزءِ نیمگا اشارہ بہ کنت بلے اے مردمانی میانء گپ ءُ رپءِ ہم وسیلہ اِنت بنداتء انسانء بازیں آوازانی وسیلہء زاہرنءِ نیمگا اشارہ کتگ پدا پگری چیدگ بندگ بوتگ انت۔ بلے زبان تہنا چیزانی نیمگا اشارہ کنگءِ وسیلہ نہ اِنت آ پگر ءُ ہیالءِ پاہارشانیء ہم کنت۔ جوناتھن سولفٹ وتی نامداریں کتاب ’’گلیورءِ سفرنامہ‘‘ءِ تہا ہما سائنسدادناں کلاگ گِریت کہ آہانی ہیالءِ تہا لبز تہنا چیزانی جاہئِبدل بنت۔ اے لیکہءِ رندگیرانی میان اے گپءِ سرا تپاکی یے است کہ لبز ہلاس کنگ بہ بنت۔ ءُ اشانی جاہء چیز کارمرز بہ بنت۔ چونائیا چہ ایشاں یکے وتی ہمراہیء چیزا نی یک پیلکے زوریت چکریت ءُ پدا پیلکء چہ چیز کشّانء دگراں ایشاں پیش بداریت ءُ گپ ءُ رپ کنگءِ جہدے بہ کنت۔ اے گپء ہچ اجکّہ نیست کہ اے جہد کار وتی گپ ءُ رپءِ تہا بے سوب بنت۔ بن اصلء آواز ءُ نبشتگیں چیدگ ڈیلہانی ترسیلء کننت۔					
گپ ءُ رپءِ نیامء ما تہنا چیزءِ نیمگا اشارہ نہ کن ایں بلکیں لبزانی کمکء ایشانی وصف ہم نشان کنگ بنت۔ چونائیا گھڑیال وہدے ما گھڑیال گشیں اے نیامء اے گپءِ نیمگا ہم اشارہ کن ایں کہ اے چیز وہدءِ ڈیلہء گوں ہوار بند اِنت۔ باز وہدء اے ممکن اِنت ڈیلہانی تہا استیں بنزائن ایں عملءِ پاہارشانی شریں وڑےء گیشگیوار اِنت۔ لہتے ازبابء خوردبین یا قطب نماءِ نامء دئیں چونائیا اے نیامء ما زندگیءِ تہا آہانی کردء پیوست کنیں۔ لبزانی وسیلہء چیزءِ نشان کنانء یا آہاں نام دیانء ما وتی حسی آزمونء علمء گوں ہوار بند کنیں۔ انچو کہ ٹھوس مکان ءُ انسانءِ عمومیں جاہ کہ اودا آ جاہ منند اِنت۔ صنوبریا سندرءِ درچک، یک پُلنگ یا ممءُ یک جناورے یا گوشت وارے ءُ ایدگہ۔ چونائیا لبز حسی آزمونء تعمیم کنت۔ آ جتا جتائیں مردمانی آزمونءِ تعمیمء کنت ءُ ہمے وڑا علمءِ ترویجء کنت۔
ڈیلہ پگرءِ یک سورتے۔ رہبند ءُ درشون آئیءِ ایدگہ سورت انت۔ ڈیلہانی یک انچیں رہوتےء کُلیہ (رہند) گشنت کہ ایشیءِ تہا یک ڈیلہے دومیءِ وصف اِنت۔ اے یک انچیں ڈیلہے کہ ایشیءِ تہا یک چیزےءِ اقرار یا انکار بیت انچو کہ انسان راجدپترءِ ساچشتکار اِنت یا چشیں مشینےءِ ساچشت نہ ممکن اِنت کہ حرکتءِ دوبر دارگءِ طاقت بدارہت ڈیلہ ءُ کلیاتءِ میانء جہلیں سیادی یے است۔ کلیہ چونائیا ڈیلہءِ سرا اثر داریت۔چونائیا پگر کنگءِ متلب ہمیش اِنت کہ کلیات برجا دارگ بہ بنت۔ یک شائرےء ہمے کلیہ برجا داشتگ ءُ نرنیں لبز پُلءِ وڑا نت البت شِر لبز نابکاریں ادراکءِ وڑا انت‘‘۔ کلیاتء چہ پگرء جتا بستارے رسیت پہ مسالء کہ کوہن ایں زمانگءِ انسانء رگڑءِ وسیلہ آسءِ روک کنگ ہیل کتگ۔ زمانگءِ گوزگء پد اے کُلیہءِ جار پِر بوت۔ کہ رگڑ گرمائشتءِ وسیلہء انت۔ پدا مدتےء پد سائنسداناں اے ہم دریافت کت کہ نہ تہنا رگڑ بلکیں دُراہیں میکانکی حرکت گرمائشتءِ دریچکءِ سوب انت نوزدہمی کرنءِ میانء اے آسر کشگ بوت کہ گرمائشت ءُ حرکتءِ ہواریں رہوت جہانی اِنت۔ ءُ پدا اے رہبند رہگیر دار کنگ بوتگ کہ حرکت ہلاس کنگ نہ بیت بلکیں یک شکلےء چہ دومی شکلءِ تہا بدل بٗوہان بیت۔ اے دُراہیں گپ علمءِ دیمروئیءِ یک گیشتگیں مسالے۔ یک واحدیں کُلیہء چہ گیش عمومدار ءُ گڈ سرا یک جہانی کُلیہءِ گورا سر بیت۔		
کلیاتءِ چمّگ ءُ چمّگءِ درچ یا پگرءِ سانکل یک نوکیں سورتےء درشونء ودی کنت۔ ایشیءِ بنپدء ساریء چہ جمع ایں علم ءُ آزمونءِ بنپدء نوکیں علم کشگ بیت۔ ارسطوءِ پگرءِ یک انچیں چمّگے چو اے وڑا اِنت۔ دُراہیں انسان میران انت سقراط انسانے نہ بزاں سقراط میران اِنت۔ دگہ یک مسالے زوریں کہ یک فرانسیسی کیمیادان ءُ جرثومیاتءِ زانتکارلوئی پاسچر راج ہپوڑاءِ سوبانی پٹ ءُ پولء کنگء ات یک روچے آئیء دیست کہ چراگاہءِ یک بہرےءِ کاہءِ رنگ اے دگہ بہراں چہ گشے کمے دگہ رنگ اتنت۔ وہدے آئیء اے بابتء آئیء جست کت گُڑا کسےء آئیء گشت کہ اے جاہء راج ہپوڑہء چہ مُرتگیں گُرانڈےءِ ہٗون کل انت۔ پاسچرء اے جاہءِ بابتء پٹ ءُ پول کت۔ آئیء اِدا کیچواہانی بٗوہگءِ چیدگ ءُ نشان دست کپت۔ چہ اے وڑیء آئیء اے سوج دات کہ کیچواہاں راج ہپوڑاءِ جرثوم زمینءِ سرا آؤرتگ انت ءُ کیچوا دائما راج ہپوڑاء ترسیل کننت اے وڑیء آئیء یک راستیں آسرے بست ءُ اے وڑا پگرءِ اے سورت بزادرشونءِ وسیلہء نوکیں علم حاصل بوتگ۔ پگرءِ ارشتیں خصوصیت ہمیش اِنت کہ پگرءِ وسیلہء ما زانتء چہ نہ زانتءِ نیمگء سفر کن ایں بزاں نازانتیء چہسرپدی یے زوراں۔
آگھی ءُ ساچشتءِ طاقت 
علمءِ عمل ایشیءِ سطح ءُ شکلانی سرا باوست کنانء ما اے گپءِ نیمگا دلگوش گور کنائینتگ ات کہ علمءِ بنپدی وصف ہمیش اِنت کہ ایشیءِ وسیلہء ما جہانءِ رازءِ جہلانکیانی تہا اِیر کپت کن ایں۔ نوکیں علمءِ گورا سربئیں ءُ ہمے علمءِ بنپدء دنیاء اژ ٹہشت کن ایں۔ علم ءُ ایدگہ پڑانی تہا انسانءِ جہدءِ ساشتءِ تب ءُ نوعیت ہمیش اِنت۔							
ساچشی عملگیریءِ متلب چی اِنت؟ چہ ایشیء یکیں وہدء بازیں نوکیں چیزانی سازین یا ساچشت ساچشتی عملگیریءِ متلبء د ار انت۔ ساچشتی عملگیریءِ وانگ ءُ وانشت یک پیچنیں کارے چو کہ باز وہدء ہمے یکیں وہدءِ تہا نوکیں علم بے اُمیتیں وڑےء زاہر ءُ ودی بیت۔ آ وحیءِ رنگء انسان اناگہ یک چیزےءِ تب ءُ مائیتءِ جہلانکیانی تہا ایر کپیت ہمے گواچنءِ سوبء ساچشتءِ ہردوئیں دروشمانی میان مقابلہ یے بندگ بیت، یک دروشمے سمائی دروشم اِنت کہ اے پگرءِ سرا اثر داریت۔ دومی دروشم سماءِ ردء اِنت۔ (تحت الشعور) پہ اے تچکء عقل استدال ءُ حجتاں گوں سرے نداریت بلکیں اے جہلءُ اندیمیں عمل کُلوب ءُ ہیالءِ سرا اثر دار انت ایشیءِ ہمسر ءُ لہتے مردماں (تحت الشعور) بیرگ گشتگ ءُ اے وڑا ایشیءِ کردءِ تہا دروگ بندگ بوتگ۔ اے مردم کلوبء حجتءِ دیم پہ دیم کننت ءُ گڈ سرا انچیں لیکہے دار انت کہ چہ ایشیء ساچشتءِ گیشگیواری پگر پہمئنی رنگء زوریت ءُ ساچشتی کرد ءُ عملگیریءِ تہا سماءِ کردءِ جہل جنگ بیت۔
ساچشتءِ وزمء چکاس ءُ خطاء گو ں ہٗور تٗور کنگ ردی اِنت ساچشت کجام ہم نوکیں چیزءِ حاصل کنگءِ واستا کوہن ایں وزماں رد کناء توجیلءِ جتا جتائیں ممکن ایں وزمانی میانءِ میکانکی گچینءِ نام نہ اِنت۔		
ساچشتءِ ماہیتء گوں بستگیں جیڑہانی توجیل کنگءِ واستا المی اِنت کہ جدلیاتیں مادنی چشمین زورگ ءُ پہمگ بہ بیت کہ اے انسانءِ عمومداریں وجود، ابرم ءُ راجمانءِ ارزشتءِ اکرارء کنت کہ اے وتی عملگیریانی میانء جہانءِ اژ ٹہشتءِ تہا دزگٹ اِنت۔ مارکسی پگر ہمے کلیہء چہ بندات بیت کہ مادنی عملگیری دُراہیں چیزاں چہ پیشبنداِنت ءُ ایدگہ دُراہیں عملگیری ہمیشیء چہ دراتکگ انت۔ ءُ مادنی عملگیری ہمے چیزانی تب ءُ نوعیتء پیوست کنت۔ اے پگرہ میل اِنت کہ ساچشتءِ ہما ڈیلہ ءُ پگرانی گیشگیواریءِ سدبابء کت کنت۔ ایشانی نزء ساچشت یک آزاتیں ءُ رولیں انسانی عملگیری اِنت ساچشت بن اصلء یک سمائی عملے۔ شاہیگانیں معناہانی ردء ساچشت مردمانی یک انچیں عملگیری یے کہ ایشیءِ نیامء مردم یک نوکیں یکجائنی ارزشتءِ واہندداریں چیزے ساچ انت۔ اگاں تنکیں معناہاں گوں ساچشتءِ پجار ٹپاسگ بہ بیت گُڑا اے دریافت ءُ سازینانی سرا بستگیں یک عملے۔ ساچشت ءُ دروشمانی یکجاہیءِ درانگازیء کنت۔ یک دروشمےءِ ردء انسان وتی لوٹ ءُ مرادانی ردء دنیاءِ ٹہشتء سر گپتگ ءُ ہمیشیءِ ساچشتیں چیزءِ راجمانی ءُ ربیدگ ارزشت اِنت۔ دومی دروشمءِ ردء اے ساچشتی عملگیریءِ نیامء وت انسان ہم بدل بٗوہان اِنت ءُ ایشیءِ بود ہم ودان اِنت۔
جہانءِ سائنسی علم ساچشتءِ یک سورت۔ سائنس ءُ ٹیکنالوجیءِ ہمسریں دورء ایشیءِ ارزشت ہم ودّاتگ۔ عوامی شخصیت ءُ دانائیں جواہر لال نہرو نویسیت’’ البت منی ایمان مہکم اِنت کہ راجدپترءِ دراجیں سفرءِ نیامء سائنسی چشمین ءُ وزمء دنیاءِ ایدگہ چیزاں چہ گیشتر ءُ آشوبیں دیمروئیءِ سفر کشّتگ ‘‘۔ (55)سائنسءِ تہا ساچشت نوکیں علمءِ ٹہشت ءُ نوکیں قدرتی گیشگیواری یا دریافت کنگءِ معناء گوں بندگ بوتگ۔ اے وڑیں ساچشتءِ واستا درکار اِنت کہ زانت سک باز بہ بیت پد ہمے زانتءِ ریس پریس بہ بیت ءُ نوکیں پگر ءُ ڈیلہ پیش بہ بنت۔ چونائیا طبعیاتءِ امریکی زانتکار رچرڈنینء راست گشتگ کہ نوکیں پگرءِ جیڑ ءُ آرگ گران اِنت‘‘۔(56)بلے عمومیں وڑےء سائنس عملگیرانی تہا ہکشلہ قدم پہ قدم دیمروئی روان بوتگ۔ اے دیمروئی تچکیں راہےءِ سفرء نہ گوستگ بلکیں تلانچ ءُ کُلوبءِ بنپدء میلانک اِنت۔					
سائنسی سرپدیءِ تہا درستاں چہ مستریں کڑی وت سائنسی جیڑہ ئیگ اِنت بیدئے جیڑہےء ہچ وڑیں ساچشتیں عملگیری یا دریافت ممکن نہ بیت۔		
جیڑہءِ بٗوہگ ساچشتءِ بندات اِنت 
انسان وتی سرجمیں زندءِ تہا جیڑہاں گوں دیمپان اِنت۔ اے جیڑہانی تب ءُ میل عملی، سیاسی یا ہیربندئنی ہم بوت کنت۔ باز وہدء کجام ہم جیڑہےءِ وڑا بیت کہ مارا اے جیڑہءِ نازانتکاتریءِ زانت بہ بیت چو کہ اے اکرار مردماں علمءِ حاصل کنگ ءُ پہ گیشتریں علمء ایشانی درکارانی میانءِ ضدینءِ پاہارشانیء کنت۔ اے وڑا اے جہڑہعملی کرد ءُ سرپدیءِ میانءِ کڑی یے جوڑ بنت۔ باز وہدء سائنسی جیڑہءِ پجار اے وڑا بیت کہ سائنسی جیڑہ چونائیا بُن اصلء عملی کردانی لوٹ ءُ پکارانی لیکہی رہگیری بیت ءُ عملی کردانی لوٹ اصلء ایشاں بنپدے بکشیت۔ بازیں وہدء یکیں وہدءِ تہا بازیں جاہاں ہما دریافت بنت۔ اے گواچن ہم ہمے گپء زاہر کنت کہ سائنسی لوٹ ءُ درکار ءُ عملی کردانی میانء رہوت است انچو کہ تھامس ایڈی سن، پادل یا پاچکادء یکیں وہدء بجلیءِ بلب سازین کتگ الیکزا نڈربیل ءُ ایلیشاگرےء یکیں وہدء ٹیلی فون سازین کتگ، جولیس میڑ، جمیس جول ءُ ہرمان ہمیولنٹزء جتا جتائیں کار کنانء یکیں وہدء توانائیءِ استو (بقا)ءِ لیکہ ءُ رہبند دریافت کتگ انت چونائیا راجمانی نظامء چہ ہم علمی علمگیری سان زورانت ءُ دلگوش بنت انچو کہ وہدے براعظم یورپءِ ناکہ بندی بوت گُڑانیولین یوناپارٹء اے جارجت کہ کجامہم مردمے شکر کانڈیل ءُ نیلءِ رنگءِ مٹء شوہازیت آئیء داد ءُ انعام دئیگ بیت۔ چو کہ کیمیا دان گسٹوف کہ خوفء انگورءِ شکردریافت کت۔
بلے اے گپ الما گیش کنگ لوٹیت کہ سائنسی جیڑہ یک راجمانےءِ ٹھوس جیڑہاں گوں ہوار بند انت۔ ءُ نادریں وڑے آ راجمانءِ ہر وڑیں دمانیں درکارانی سرا اثر دار انت بلے اثر داری تب ءُ نوعیتءِ درگتء گیشین اِنت۔ چونائیا عملی جیڑہانی ردوم داں حدےء علمءِ دیمروئی ءُ بن ردومءِ آسرا ودی بوتگیں علمی لوٹاں چہ نشروط بنت بے کجام ہم سائنسی جیڑہ کہ زندگی ءُ عملء چہ ہمینچو درآمد بہ بیت الما گُڈ سراآ وڑے نہ وڑےء انسانءِ عملی کرداں گوں ہوار بند بیت، چونائیا عملی کردانی واستہ علمءِ بٗوہگ المی اِنت ءُ چونائیا راجمان علمی جیڑہءِ توجیل ءُ صدق ءُ توثیقءِ واستا سازگاریں جاورے تیار کنت۔ اے کزائیں تپاکی یے نہ اِنت کہ برطانیہ ء جہانء ڈارونءِ شکلء لیکہی حیاتیاتء سوگاتے بکشاتگ۔ برطانیہ ہما ملک ات کہ اودا مویشانی رُشت ءُ افزائشءِ کار ءُ بار درستاں گیش دیمروئیءِ سفرء دیما تر ات ءُ وتی وت ساچیں پدریچءِ گیچینءِ وزمءِ زورگ ءُ پہمگءِ عمل کارمرز ات۔
کجام ہم جیڑہے یا سیدھا سادہیں سوالے نہ بیت ۔ جیڑہءِ تہا توجیل کنگء وزم ءُ پیم چیر بیت۔ کجام ہم جیڑہے پسوءِ شوہاز اے جیڑہءِ سرا تہنا نکانءِ یکجاہی ءُ تلخیص ءِ بنپدء میلانک بیت ءُ ایشیءِ تہا چکاس ءُ گچینءِ وزمءِ کارمرزی ممکن بوت کنت۔ بلے یک جیڑہےءِ توجیلءِ واستا سائنسی پیش گشی بحتءِ کرامت، نشانء کپتگیں کساس گپ ہم ڈالچا کنگ نہ بنت ءُ اے گیشتر سائنسداناں کاراں سوبمندیء گوں دپ دیئنت۔ سائنسءِ راجدپترءِ بازیں مسالاں گوں اے گپءِ گیشگیواری بوت کنت لوئی پاسچر یک جاہے گشتگ کہ ابرم تہنا ہیل داریں ءُ رژناہیں سسّاءِ سرا وتی رازاں درانگازیت۔ چونائیا بحت پہ شخصء راہء کیت کہ آ وتی جیڑہانی توجیلءِ واستا سک باز محنت کنت۔ چونائیا جرمن کیمیادان فریڈرک آگسٹ لیکسکول نانسٹرادونئزء بینزولءِ سالمانی جوڑشتءِ زانگءِ واستا سالاں سال کار کتگ۔ اولی سرا ایشیء وتی پیش گوستانی وڑا آئیءِ بندگءِ جہد پنچیں کڑیانی بنپدء کت بلے اے جوڑشت گیشگیواریں راستی آں چہ ضدین ات۔
پدا یک روچے کیسکول لیسء سوار ات روگء ات کہ آئی لہتے شادی دیست کہ پنجرہءِ تہا اتنت ءُ یکے ایشاں زُوzoء برگء ات۔ اے شادی وتی دست ءُ لٹکانی وسیلہء گردشءِ شکلء یک دومیء گوں لچّتگ اتنت۔ سائنسدانء اے دمانء ہیال اتک سالمانی شکل ہم انچو بوت کنت ۔ چونائیا اے بحتءِ وشیء ات کہ اے دریافتء آئیء کمکے بوت۔					
نہ زانتء چہ زانتءِ نیمگا عمءِ پیش گامیءِ تہا طریویاتی یا مہناجیاتی رہبندے ارزشت دار انت۔ سائنسی جیڑہءِ توجیلءِ واستا سائنسی فلسفہ ایں رہبند سائنسدانء مہکمیں بنپد بکشاں ،بکش انت ۔ اگاں سائنسدان اے رہبنداں ہسابء بیاریت یا مان میاریت گُڑا آئیءِ لیکہ جاہے نہ جاہے ضدین بیت ءُ تہاریءِ سوب جوڑ بیت۔ ایشیءِ یک مسالے ارنسٹ ماخ ئیگ اِنت اے یک مزنیں پگر پہمئن ایں فلسفی یے ات کہ ایشیء ایٹمءِ لیکہءِ رد کنانء یک انچیں شلےء فلسفہ ایں گمان بندیاں گوں دزگٹ ات کہ اے نیامء سائنس ایٹمءِ مانگیشتگیں جوڑشتءِ دریافتءِ رند ءُ پدان ات (نوزدہمی کرنءِ گُڈسرا ءُ بیستمی کرنءِ اول سرا) ماخءِ واستا ایشیءِ نوکیں لیکہ راہبندءِ ردء ات چو کہ آئیءِ نزء راستی تہنا حسی ارتسام انت۔ بلے اے لیکہ ءُ چشمین عمومدای ءُ ڈنی واہرانءِ اکرارء چہ امپسگ ات۔ جہانءِ عمومداریں تب ءُ نوعیت ءُ ایشیءِ بابتء انسانءِ سرپدیءِ امکانءِ بابتء سائنسدانانی دباؤ ءُ زورءِ سوبء ماخ لاچاربوت کہ وتی بے معنائیں لیکہء رد بہ کنت۔					
سائنس پٹ ءُ پول فلسفہ ایں رہبندءُ وزمانی درگیجگءِ واستا کارمرز کنت ءُ اے عمل پہ آہاں جیڑہانی توجیلءِ واستا یک شریں ازبابے جوڑ بیت۔مارکسی پگرءِ پلہ مرزیں سائنسدان مادنءِ پیش بند ءُ سماءِ دومیگیں بستارءِ منّگء ابید اے گپء ہم منّیت گوں کہ انسان جہان ءُ ایشیءِ بن ردومءِ معنا کت کنت ساچشتءِ نیامء انچیں سائنسی وزم ہم زورگ ءُ پہمگ بنت کہ سائنسءِ نادریں شامانی واستا ارزشت دار بنت۔ انچو کہ جرمن انجینیئر ارنسٹ درنر سیمنزءِ ہیال ات کہ گواتی یا فضائی انجنیئرنگءِ تہا گواتء چہ گرانیں ازبابءِ کارمرزی ممکن نہ اِنت ءُ ہرمان لڈوگ، ہیلمہولٹزء اے مفروضہ ریاضیاتی سطعء مناک کتگ۔ بلے بالی گرابءِ دیمروئی ءُ بن ردومء اے اسرا رد کت۔			
سائنسی پٹ ءُ پول اے پریس ءُ علمءِ سرا بنپدے دار انت کہ یک پولکارےءِ دست رسء بہ بنت ءُ آئیءِ گورا است بہ بنت۔ بے تہنا کوہن ایں علماں چہ نوکیں علمءِ کشید نا ممکن اِنت کجام ہم نوکیں چیزءِ بابتء زانگءِ واستا المی اِنت کہ کوہن ایں علءِ حد ءُ دراں چہ در بیائیں کوہن ایں علمءِ حداں چہ ڈن پہمگ ءُ کوہن ایں علمءِ گیش کنگءِ واستا بدلیءِ عمل یک اٗوپار چکاسیں علمے۔ تہنا کوہنئچہ جہدءِ آسرا نوکیں راہ رژنا بنت۔ اے ہما گواچن اِنت کہ علم ءُ فن ءُ سیاسیتءِ دراہیں پڑانی سرا صادق بیت۔ پگرءِ یک وصفے ہمیش اِنت کہ اے داں حدےء مہکم پسند بہ بیت۔ برجاایں لیکہانی چمشانکیء چہ دامنء بہ چنڈیت۔ تہنا یک عام انسانے نہ بلکیں عظیمیں سسّا ہم اے وصفءِ واہند انت۔ سائنسء راجدپتر چُشیں حیران کنوکیں مسالاں چہ سربار اِنت انچو ک جرمنءِ فلسفی ءُ ریاضی دان گوٹفریڈ لائینزء نیوٹنءِ کششءِ لیکہءِ بابتء حجت بستگ۔ فرانسیی بیکن ءُ فلکیاتءِ نامداریں زانتکار ٹائی کوبرائےء کوپرنیکسءِ ڈیلہ رد کتگنت۔ ءُ بازیں سائنسداناں البرٹ آئن اسٹائنءِ اضافیتءِ لیکہءِ ہلاپء حجت بستگ۔ سائنسدانانی گورا اے لیکہ عام ءُ ردین اِنت۔ کہ یک نوکیں ڈیلہ ءُ پگرے سے شلان چہ گوزیت۔ اول سرا ایشیءِ سرا ارش بیت ءُ اے لیکگ بیت۔ انچیں لیکہ زاہر بٗوہان بنت کہ راست انت بنا اے راستی گیشیں ارزشتے نہ دار انت ءُ گُڈ سرا بزاں سہمی شلء اے لیکہءِ ہلاپ ہلاپ دار ایشیء منّ انت ءُ ایشیءِ دریافتءِ سہراء وتی نامء کنگءِ و استا یک دومیء چہ دیما روگءِ جہدء کننت۔				
نوکینءِ شوہاز
ساچشتی پٹ ءُ پول دریافتءِ سوب بیت۔ اے شرے وڑےء علمءِ بنزہ ءُ وسیلہ بیت۔ ساچشی پٹ ءُ پول اول سرا نہ زانتیں راستی ءُ وصفاں ابید مادنی دنیا یا ارواہی ربیدگءِ رہبنداں درانگازیت۔ دریافت ساچشتی عملءِ بام ءُ عروج اِنت ءُ ایشیءِ وسیلہ ابرم ءُ راجمانءِ سائنسی علمءِ تہا پیش رپت بیت۔ نوکینءِ شوہاز بنداتی ڈیلہ ءُ مفروضہ نکانءِ یکجاہی ءُ گُڈسرا وت دریافت ءُ ایشیءِ صدقءِ بنپدء معنا ءُ سرپدیءِ درچیں عملءِ سرا میلانک ءُ اِیر بیت۔ تہاریانی بنداتی شل نکانءِ یکجا کنگء چہ ایشیءِ رہگیر کنگءِ سرا میلانک بیت ءُ پہ ایشیء دراجیں مدتے زوریت۔ انچو کہ ڈرونء وتی کُلیں زندگیءِ حاصل وتی کتاب ’’النواع‘‘ءِ بندات ءُ ابرمی گچینءِ ’’وسیلہ‘‘ءِ شنگ کنگئساری نکانءِ یکجا کنگ ءُ پدا ایشاں ریگیر ءُ منظم کنگء سالانی سال گوازینت انت۔ نکانءِ منظم کنگءِ متلب ہمیش اِنت کہ آئندہ ایں پٹ ءُ پولءِ سرجمیں جوڑشت ءُ خاکہ است بہ بیت۔ ہما رہبند پکہ ءُ صدق ءُ طے بہ بنت کہ ہماہانی بنپدء پٹ ءُ پول بہ بیت ءُ ہما وزم ہم گشگ ءُ پیوست کنگ بہ بنت۔ کہ ایشانی عملین بیت پولکارانی لیکہءِ ردء نکانءِ یکجا کنگ یا سائنسءِ زبانء اے کارءِ پرہیزگء پہ اے کارءِ کنگء مزنیں مازو، ہوش ءُ امادہءِ طاق درکار بیت ءُ بیرگیں ءُ مستند رہبندءِ چپیں نیمگا چہ استیں بود مفروض بنت۔ چونائیا ریاضی دان جولے ہنغی پولان کیفے ءُ ہنر یک آنتوں لوریہردوئیں اضافیتءِ لیکہءِ دریافتءِ درءِ دپء رستگ اتنت بلکیں کوہن ایں طبعیات ءِ رہبندآہانی راہءِ کنٹگ بوت انت کہ آہانی نزء تنسیخ نہ بنت۔ سائنسی دریافتانی بابتء یک چارکے ذکاوتیں سبق ءُ سوج گوشاں جنگ بوتگ۔ اے پرمانیں سبقءِ ردء نوکیں دریافتانی وزم ہمیش اِنت کہ ہر شخص زانت کہ اے وڑ بٗوہگ ممکن نہ اِنت پدا اے گواچنء چہ نا بلدیں جاہل جہہ جنت ءُ اے وڑا آ ایشاں دریافت کنت۔ اے پرمانیں سوج یا سبق حکایتءِ تہا یکارزشت داریں گواچنے چیر اِنت۔ کہ پگرءِ وہداں انسانءِ بائد اِنت کہ پادمالیں راہاں چہ مہ گوزیت ءُ وتی راہاں وت بندان بہ کنت۔					
سائنسی دریافت بنپدی تب ءُ نوعیتءِ ہم بوت کننت۔ بنپداں دریافت جہانءِ بابتء مئے پگرانی سرا سان بند انت ءُ جہانءِ بابتء مئے بستگیں لیکہء بدل کننت۔ اے وڑیں دریافتانی علم نوکیں علمءِ رہبند برجا داریت اے درگتء گیلیلو۔ کوپرنیکس، نیوٹن،ڈرون، مارکس ءُ آئن اسٹائنءِ دریافتانی یات بس بیت۔ البت بے بنپدیں نوعیتءِ دریافت ساریء چہ زانتگیں ءُ ساریء چہ برجاایں رہبندانی بنپدء بنت۔ اے وڑیں دریافت چونائیا بٗوہان بنت۔ بلے اے دریافتانی تہا ہم پٹ ءُ پولءِ گواچن ءُ وسیلہ ءُ وزمانی گچینءِ نیامء ساچشت پیشدرگ بیت۔ اے وڑیں دریافتانی تہا سالماتی حیاتیات، کوہن ایں مخطوطانی معنا کنگ ءُ سیارہانی دریافت ہوار انت۔ فرانسسی فلکیاتءِ زانتکار ارپین ژاں جوزفء ہمے وڑا پرینتون نامی سیارہے دریافت کتگ۔ سیارہانی حرکتءِ جدولءِ تہار کنانء آئیء چار اِت کہ اورناموس نامی سیارہےء وتی راہ بدل سربتگ ا،نت آئیء اے اخذ کتگ ات کہ ممکن اِنت اے راہءِ یل کنگءِ سوبئدگہ یک سیارہے کہ ما نہ زانین ایں ءُ پدا آئیء ہما سیارہءِ ممکن ایں مدار ءُ مقامءِ حساب جت۔ آئیء برلنء فلکیاتءِ زانتکار جوہان جی ہالےءِ سرا وتی مفروضہءِ بابتء نویس اِت کہ ؤئیء آزمانءِ ہمے بہرےءِ بابتء الکاپء پہ وانگء پدا ساریء چہ نہ زانیں سیارہ دریافت کت ءُ ایشیء نپتونءِ نام دات۔
علمءِ نزولء گوں بستگیں راز
دریافت اناگہ یک دمانےءِ تہا ہم بوت کنت۔ دراج کشیں پٹ ءُ پول ءُ جست پُرسءِ نیامء باز وہدء یک ہیاسسّاء چہ گوزیت ءُ انچو سما بیت کہ گُشے یک انچیں مُزے رستگ کہ ایشیءِ گُمان ہم نہ بوتگ۔یا گشے اے ہیال اناگہہ نازل بوتگ یا آمد بوتگ۔ گشنت کہ دریافت سائنسدانءِ سسّاءِ تہا سرجم ءُ کامل ءُ آمد بیت۔ باز وہدء چشیں دریافت کُلوبء گوں بندگ بنت ہمسریں سائنسی ادبءِ تہا ہمے وڑیں گالبندءِ مترادفات کارمرز بنت۔ انچو کہ اناگہہ سمارِتءِ بٗوہگ، ہیال ءُ ایدگہ انسان سسّاءِ بابتء اے گپ ہم کنگ لوٹیت کہ اے بلکیں وت کاریں وڑ ءُ پیمےء گوں چہ ایشاں بنداتء چہ لہتے پگرءِ واستا نہ بنت۔ نزانتء گوں زانت ء ہوار بند کنانء اے عملگیری کُلوبءِ رنگء سرجم کنگ بنت بلے الکاپیں وڑے ء اے انسانءِ آزمون ءُ علمءِ بازیں کار گلانی ہوار بندگءِ واستا آہانی بوداں گوں سیادی یے دار انت۔پہ کُلوبءِ بابتء دلگوش کرزیں گپ ہمیش بیت کہ علمءِ اے صورت ساچشتی عملءِ نیماء دریافتءِ نکان ءُ ساریء چہ زانتگیں مستند علمءِ رہوتء برجا داریت۔نازل آمد یا بصیرتء زاہر ء ہما وہدء درا بیت وہدے یک پٹ ءُ پولی عملے دُراہیں اجزا یکجا ہٗور بنت۔یک انچیں بند ءُ بست یے بندیت کہ ساریء آئیء نہ زانتگ ات ءُ چہ اے وڑیء یک نوکیں ءُ سرجمیں بند ءُ بست یا چست ءُ ایرےءِ ساچشت بیت اے اجب ءُ تعجب ایں عمل اے گواچنءِ سرا درانگاز بیت کہ نی نوکیں علم یا جیرہءِ کجام توجیلءِ راستی راسبندی ردء مناک ہم نہ بنت کہ پولکار ایشاں حاصل کنت۔ ایشاں ابید اے نوکیں علم نہ تہنا ساریء چہ استیں ءُ علمءِ بیرگیں بودء گوں دپ نی وارت بلکیں باز وہدء گپ ءُ عمل چٹ ایشی ءِ چپ بنت اے وڑیں ساہتانی تیا جہڑہءِ توجیل یا یک وہد درکاریں جاورےء چہ درآہگءِ راہ یک ’’ قلانچے‘‘ءِ صورتء زاہر بیت ءُ حسانی سرا بنپد بستگیں آزمون ءُ راسبندی حجتءِ ہوار رنگی یے سما بیت۔ انچو کہ سائنسءِ راجدپترءُ ریاضیءِ زانتکار لوئی وکٹر دوبر گل نویسیت کہ ’’سائنس وتی رہبند ءُ علمءِ وزمءِ ردء بن اصلء عقلءِ ردء اِنت بلے سائنسءِ راجدپترءِ ہما گپ کہ کنگ کرز انت ایشانی ردء سائنسءِ باج ءُ سوبینی لہتے انچیں جنجالیں راہاں چہ گوستگنت کہ ایشانی کسء اُمیت ہم نہ کشّتگ۔ اے لہتے انچیں قلانچانی آسرا ممکن بوتگنت۔ کہ تہنا ہمے شکلء ایشانی ردوم ممکن ات۔ البت انسان سسّاءِ ہیال ءُ کُلوبءِ جہلانکیانی تہا ایر کپگءِ بود راسبندی پگرءِ جنجالاں چہ آزات بہ بنت۔ ءُ آجوئیں وڑےء لیب بہ بنت(57)
بے شک کُلوب انسانءِ عقل بودشتءِ بہرے البت اے نیامء ایشیء الکاپیں وڑےء وانشتءِ تبء نداریں بن اصلء جیڑہ ایش اِنت کہ کُلوبءِ تہا راسبندی حجت حرکتءِ عمل نزّ آہانء کسان بیت ءُ چیر ءُ اندیمیں وڑےء ایشیءِ توجیل بیت ءُ ایشیءِ بازیں شل یا گالءِ (قضیہ) است نہ بنت۔	
باز وہدء کُلوبءِ استی یک بے سمائیں سسّائی عملءِ ردء زاہر بیت۔ پرچا کہ مانگیشّتگیں جیڑہانی توجیلءِ واستا سسّائی ہاموشی یےء گوں کار کنت ءُ تہنا گُڈی آسر یا توجیل انت کہ سسّاءِ دیما عود کنت ءُ کیت۔ بلے کُلوب گُڈی توجیلء تہنا سماء گوں پجار نہ کنائینیت بلکیں ایشیءِ استی گیشتر جہلانک ءُ دور نگدار اِنت آ اے ناد ریں رہبندانی واہند اِنت ہم کہ آ چیز ءُ ایشانی وصفانی سیادیانی زاہر بٗوہگء آشکار بٗوہگء ساری زاہر کنگ بنت۔ چونائیا کُلوبی ساچشتی گامیءِ تہا’’ عقل حجت ‘‘ ءِ ہما عمل ہم ہوار بیت کہ آئیءِ پاہارشانی ہما وہدء بیت وہدے کُلوبءِ وسیلہ زانتگیں چیزانی توجیل حجتیں وڑےء مناک کنگ بہ بیت۔			
چونائیا کُلوب بے راسبندیں پکیرےء مئے گورا سر بیت۔ بلے اے انسانءِ عقلءِ کار ءُ کرد اِنت۔ پگر ءُ وجدان انسانی سسّاءِ دو انچیں خصوصیات نہ انت کہ پہ یک دومیء درآمد بہ بنت بلکیں دائما جدلیاتی رنگء یک دومیءِ کاراں پیلو کننت۔							
ہیالءِ پرواز اِنت کہ اژ ٹہشت کنت
بیائے ما سرپدیءِ ساچشتی عملءِ پاہارشانیءِ یک دگہ دروشم بزاں ہیالءِ سر ا پگر کن ایں چیز ءُ زاہرنءِ بابتء ہیالءِ پروازگءِ پاہارشانیءِ بود ہر شخصءِ تہا ساچشتی وڑےء است اِنت۔ ایشیء ابید نے دراہیں زندءِ عملگیری ممکن بنت ءُ نے ساچشتی کرد۔ سک باز شائرم سائنسدان ءُ فلسفیاں اے عملءِ مشاہدہ کتگ انچو کہ فرانسس بیکن نویسیت کہ ہیال ساچشتی عملءِ ہاسیں وصفے۔		
اے ہیالءِ کمال اِنت کہ اے چیزانی بے شمار انچیں لہتے ایجاب ءُ ہوار گیجاں ودی کت کنت کہ ایشانی سرا بیسہ یے بندگ نہ بیت۔ ءُ ہیال ات کہ ہمے بنپدء آ دراہیں چیزاں جتا جتا کنت یا کت کنت کہ بن اصلء اے جتا بوت نہ کننت۔ آئن اسٹائنءِ ہیال اِنت کہ ہیال عقل حجتءِ بنپدء بستگیں علمء چہ گیشتر ارزشت داریت۔ عقل حدے داریت البت ہیال سرجمیں دنیاء وتی دامنء بست کنت ءُ علمی دیمروئیءِ حرکتء دیانء عملی بن ردومء ودی کنت۔ راستیں گپ ہمیش اِنت کہ پٹ ءُ پولءِ گواچن ایں المان اِنت (58)۔ لینن ہم دلگوشء ہمے نیمگا گور کنائینیت کہ ’’اے وصف سک باز ارزشت دار اِنت ، رد انت کہ ہیال تہنا شائرء درکار اِنت................ریاضیءِ تہا ہم اے درکار اِنت۔ بیدئے ہیالء تفرقی احصاءِ تکمیل احصاءِ دریافت نا ممکن اِنت۔			
چونائیا ہیال چی اِنت؟ اے انسانءِ ہما بودی طاقت اِنت کہ ایشیءِ وسیلہء ما گزشتءِ سرجمیءِ اژ ٹہشتء کنانء نوکیں پگر ءُ ہیلہاں ودی کت کنیں ءُ استء نیست ء گوں ہوار بند کت کنیں۔				
ہیالءِ گورا دنیاءِ اژ ٹہشتءِ ساکت است ایشیءِ بنپد ہمراجمانی عمل اِنت ءُ مئے حس ءُ عملی زند ہیالء چہ پروازء وسیلہ بکشنت۔ ہیال حس ءُ عقل پگرءِ میانءِ رہوتءِ کارء پیلو کنت۔ ءُ اے وڑا سرپدیء ودی کنت۔ ہیال یک ہسابےء گشے حس ءُ سسّاءِ بھرت اِنت حسی ارتسام ہیلہانی نکانء دینت یا بنپد جوڑ بنت کہ ایشانی ردء ہیلہ(ہیولے) بندگ ءُ سازگ بنت البت پگر اے عملءِ رہشونیء کنت ءُ عمل سفرءِ راہء اڑ کنان کنت۔ ہیال چیز، زاہرن، نوکیں پگرءِ ٹہشتء بہر زور انت بزاں نوکیں پگرءِ ٹہشتء ہیال، چیز، زاہرنءِ دست مان اِنت ءُ پگرءِ سرا حسانی ہم سان بیت ءُ اے وڑا نوکیں پگر تیار بٗوہان بیت۔		
ہیالءِ درانگازی ایں کرد اے گپء چہ ہم ساپ زاہر اِنت کہ اے ہالء گزشت ءُ بانداتء گوں جوڑ کنانء پہ راجمانیء ہم ارزشتیں کردے پیلو کنت۔ ماوتی ہیالءِ تہا گزشتء ساچشت کنانء آساہتاں دوبر گوازینیں ءُ ہمے وڑا گزشتء ہالء گوں بندیں ہمے ہالءِ ردء ما گزشتءِ کلاسیکل نبشتہانی نوکیں گیشگیواریانی بابتء گپ ءُ رپ یے جت کنیں ءُ نوکیں واقعہ ءُ زاہرنءِ واستا شبین ایں راجدپتری ، واقعہ شوہاز کن ایں ہیالءِ بنپدء ما گزشتء تازگ کنانء آئیء ہالءِ تہا کاریں ءُ انچیں وڑےء گشے اے ساہتانی گوزگء انت ہیال مارا اے سکت بگشیت کہ نحیف باقیاتءِ بنپدء وڑ وڑیں راجدپتری پدریچی ربیدگی یاتگیر ، واقعہ ءُ راستیاں نوکیں زندگی یے بکشت اِت کن ایں۔		
تہنا ہیالءِ وسیلہء ہالءِ تہا گزشت جلّ ات کنت۔ انسان ہیالءِ بنپدء وتا یک نوکیں ودرےءِ تہا داریت آ گزشت ءِ نیمگا واتر بیت ءُ انچیں واقعہانی اژ ٹہشتء کنت کہ آئیء مشاہدہ ہم نہ کتگ۔ گزشتءِ نیمگا واتر بٗوہگءِ معنا انت کہ یک شخصےءِ زندگیءِ واقعہء چہ ہوار بندیں یک نادریں راجدپتری سیاقےءِ ٹہشت۔ ہیال اے سیاقءِ اژ ٹہشتء کنت ءُ یکجائیں وہد مئے دیما یک گواچنے ئیگء درا بیت۔							
بلے ہیال تہنا گزشتء گوں ہالء ہوار بند نہ کنت بلکیں آ دیمروئیءِ میلءِ بنپدء بانداتءِ عکسءِ بندگء ہم کمک کنت۔ باندات بن صلء منزل۔ انسان ءُ عملگیریانی یک بٗوؤکیں وجود یا آؤکیں واقعہانی سورتءِ بندگءِ بنپدء بیت۔
بانداتءِ نقش ءُ خاکہ انت کہ انسانی زندگیء معنایے دنت۔ بلے وہدءِ سمارِتءِ تہا وتی نادریں وصفاں پجار کنائینت۔ ہیال وہدء نزیک ءُ یک ساہتےءِ تہا داریت یا وہدءِ رپتارء سُست کنت ءُ سرجمیں دورء یک ساہتءِ سرا داریت۔ ہیال وہدءِ سمارِت ءُ زانگء دروہگ ہم بیت یا راستیءِ چپیں بہرانی ہم پجارء کنائینت ءُ چیزانی میانء انچیں سیادی ءُ کڑی بندیت کہ بن اصلء ایشانی میانء نہ بنت۔
ہیال ہر وڑیں انسانی عملگیریانی تہا است بیت ءُ بازیں کردے ہم پیلو کنت۔ ایشیءِ ہاسیں کار ایشیءِ ہما عملی کردار انت کہ آئیءِ بنپدء اے نوکینءِ درانگازیء انسانءِ کمکء کنت۔ البت دومی کارءِ ارزشت چہ اولی ئیگء گیتر اِنت۔اے ہردوئیں کار ہما ساچشتی شوہاز ءُ واہشانی واستا سک ارزشت دار انت۔ ءُ ہمیشانی بنپدء انسان پیشگوئی پیش بینی کت کنت ایشیءِ بنپدء ما یک شریں آئیڈلسٹک عملءِ مراسہ۔ مراسایے بست کن ایں ءُ ہیالءِ اے کار ہم سک باز ارزشت دار ا،نت۔ ہیالءِ بنپدء مئے پگر اے وہدء استءِ حداں پروشت کنت۔ ءُ علم ءُ سرپدیءِ راہءِ باہنداں سرگوز کنانء نہ زانتءِ زانتءِ کارء پیلو کنت ءُ ہیال بن اصلء ہمے کارءِ وسیلہ اِنت ہیال سرپدیءِ تہاریں دمکاں پہ سرپدیء بازیں ایدگہ دیمروئیءِ راہ کشّیت۔ ہیال اِنت حُسن پرستیء چہ بندوکیں ہر سسّائی کارء پیلو کنت پہ ساچشتی عملء اے ہم المی اِنت کہ آ پہ ساچشتی علمء ایمنیء ارواہء برمان ءُ حُسنءِ بابتء شادئنیءِ گوں سربٗوہگ المی اِنت۔ ہیال انسانی کرداں قابوءِ تہا کنت ءُ گواچنءِ راستیں عکسءِ پیشدارگء کمکار بیت۔		
عمومءِ تہا ہلاپ عمومءِ کرد
سرپدیءِ عملانی تہا ہواریں عملانی سرا باوستءِ نیامء المی اِنت کہ ما لہتے لبزانی کردارءِ بابتء ہم گپ بہ کن ایں ہما کرد مفروضہ، تجویز یا سائنسی مفروضہ اداکنت اے مفروضہ ءُ شور لیکہءِ رپتار کنگء سک باز کمکار بنت چینچو سائنسی دریافت بیرگ یا چٹ گما بندیانی وڑا زاہر بوتگ انت۔ مفروضہءِ امتیازیں خصوصیت ہمیش اِنت کہ اے گمان بندی یا ہال اِنت ایدگہ سراتکگیں علم دُراہ چیز علمءِ وڑا مفروضہانی ٹہشت ءُ بن ردومء ہم انسان لوٹانی جوابء بنت۔			
سرپدیءِ تہا مفروضہ چونیں کردے پیلو کننت؟
سائنسدان پہ وتی پٹ ءُ پولءِ باسو بندگء لہتے مفروضہءِ شورء دنت۔ ایشاں ابید ہمے شور بستگیں پگرانی بنپدء آ نوکین ءُ کوہن ایں علمء یکجا کنت۔ مفروضہ ءُ اے مفروضہءِ صدقکنوک راستیءِ تہا رہوت ہمینچو گیشتر کنت چہ اے وڑیء اے مفروضہءِ علمی قدر گیشتر بیت۔					
سائنسی مفروضہءِ ہاسیں قدغن ہمے لگیت کہ آ راستیانی یک درچے ءُ زاہرن ءِ یک مجموعےءِ گیشگیوار کنگءِ سکت دار انت ءُ ہمینچو کہ ممکن بیت مستند زانتاں چہ ضدین مہ بیت۔ بلے اگاں اے ضدین ہژدری اِنت گُڑا اے مفروضہءِ بندوکیں سائنسدانءِ گورا اے عملءِ بازیں ثبوتے ءُ گواہے بائد اِنت بہ بیت کہ ساریء چہ منّ اتگیں زانتءِ سندیس مہ بیت۔				
مفروضہءِ بندگ ءُ سازگءِ وزم ارزشت داریت دراہیں جاورال ہمیش اِنت کہ آ مشاہدہءِ بنپدء برجا بہ بیت انچو کہ مشاہدہ ءُ مشاہدءِ وسیلہء یکجا کنانءِ تخلیصءِ بنپدء ڈرونء بن ردومءِ بابتء وتی لیکہ پیش کتگ۔ مفروضہ پیش کنگءِ دومی وزم مسالءِ بندگ اِنت انچو کہ انصنباطیاتءِ پڑء دزگٹیں سائنسدان، جناوری اقلیمءِ تہا وتی علمءِ ٹیکنالوجیءِ پڑء بدل کنگءِ جُہدء کننت حتیٰ کہ علمءِ اے کارگلءِ تہا برقی حیاتیات نانی یک علمءِ شعبہءِ جتائیں شاہےءِ بستارء برجا بوتگ بازیں بازیں مشین جناورانی شبینء تیار کنگ بوتگ انت، جِنگانی بانزلاں بالی گُرابءِ تیار کنگء انسانءِ کمک کتگ ڈولفنءِ جسدء آپی مشینانی شکلءِ بندگء ڈیزائن داتگ ات ءُ ایدگہ۔				مشینانی بنپدء انسان عمومیں چیز ءُ زاہرنءِ ردء ایشانی ہلاپء عمومیں دروشمانی پجارء کنت انچو کہ آ ڈنگرانی میانء درنجتگیں موکوءِ تندءِ تہا بُرزا چہ درنجتگیں پ‘لءِ شبینء بست کنت۔ آپی گُرابءِ دارانی بہرءِ تہاء دو صمامی صدقہءِ اڑ کتگیں ءُ ٹُنگاں چاریت ءُ سلندرءِ شکلءِ یک انچیں ٹُنگی ایں پہریزی چادرے سازیں کنت کہ صدقہءِ وڑا حرکت کت کنت۔				
انسان عملی کردانی نیامء مفروضہےءِ راست بٗوہگء صدق کنت البت ایشیءِ راسبندی ثبوت ساریء چہ استیں علمءِ ردء بنت یا نہ بنت ءِ گال ردءِ سرا اثر دار انت۔ جرمن راجدپتر نویس ہائن اِیشن شلائمینء یقین ات کہ ہومرءِ ایلیڈ راست اتنت ٹرائےءِ جنگ یک واقعہے۔ نی ٹرائے شہر شوہاز بہ بیت۔ آئیء ہما کٗوہ پہ اے جنگء نشان کتگ اتنت۔ وہدے اے کٗوہاں پہ راجدپترءِ شوہازء کنڈ جنگ بوت گُڑا آئیءِ بستگیں مفروضہ صدق بوت پرچا ٹرائےءِ نشان واہر بوتگنت۔ چونائیا ثبوت ءُ صدقءِ وسیلہء مفروضہ نوکیں علم یا نوکیں لیکہے جوڑ بیت ءُ لیکہءِ بندگ علمءِ ستاسریں پیکرے پرچا کہ لیکہ گواچنء استیں راستیں سیادیانی یا رہبندانی راستیءِ علمء دنت۔						
پہ مفروضہء صدق بٗوہگ المی اِنت اگاں چش مہ بیت گُڑا ایشیءِ سرجمیں صدق ممکن نہ بیت۔ چونائیا بن اصل ہما مفروضہ صدق نہ انت آ سائنسءِ تہا شمار کنگ نہ بیت یک مفروضہے تہنا ہمے بنپدء صدق ہیال بیت وہدے آ اے رہبندء بہ منّیت کہ انسان جہانء معنا کت کنت اگاں اے رہبند ءُ لیکہء کسے مان میاریت بزاں داں ہم وہدء سائنسءِ علمءِ سفر نا ممکن اِنت ءُ بیت۔			
مفروضہ کجام ہم یک استیں واقعہ یا زاہرنء بندوک نہ بیت ءُ بائد اِنت مہ بیت پہ یک مفروضہےء گشگءِ واستا المی اِنت کہ آ زاہرنءِ یک روچےء چہ سیادی بہ بندیت ءُ آئیءِ تہا شاہیگان ءُ دیمروئیءِ بودشت بہ بیت کجام ہم مفروضہےءِ یک ہاسیں وصفے ہمیش اِنبت کہ آ گیشتر بہ بیت۔ وتی منی یے مہ بیت ءُ آ بے راسبندی پابندی ءُ آزاتیاں چہ پاک بہ بیت۔ چونائیا اے بنپدی یا بنداتی سادائی پیچنیں عملانی گیشگیواریءِ عمومداریں نوعیتءِ آسر اِنت۔ بزاں گیشگیواریءِ نوعیت ہمیش اِنت کہ آ یکجائیں وصفانی بنپدء تعمیماتی عملء ممکن کنت سائنسدان اے سادہیء کجام ہم سائنسی مفروضہءِ حُسن لیکنت ءُ اے سادہی ہما عقل لوٹاں آسر یا پاہارشانی اِنت کہ لیکہی پگر زاہرنءِ شاہیگانیں درچےءِ سادئیں گیشگیواریء بائد بہاِنت پیش کنت۔						
گواچن راستیءِ شوہاز
چونائیا آسریں وڑےء ساچشتی رنگء علم مردمانی عملی کرداں گوں بندوک اِنت سرپدیءِ منزل ہمیش اِنت کہ راستیء حاصل بہ کنت اے حاصلءِ بنپدء انسانیت ہمیو مشکلانی دیمپان اِنت اے کاراں پیلو بہ کنت۔			
ربیت اِنت کہ وہدے عیسیٰ وہدے مردمانی سکین دئیگءُ اے دعویٰءِ ردء دزگیر بوت کہ آئیء زندگیءِ معناہانی بابستاسریں راستیءِ علم حاصل اِنت۔ دعویٰءِ ردء دزگیر بوت کہ آ زندگیءِ معناہانی بابتء سرپد اِنت گُڑا پاتطیوس پلاطےء آئیء راستی چی اِنتءِ سوال پُرس اِت۔ چونائیا اے سوالءِ پُرسگء پلاطے بن اصل ء وجود ءُ حاملیں اءِ بابتء شکءِ زدء ات۔			
گواچن، ارستیءِ ڈیلہ سک باز معنا داریت ءُ جتا جتائیں معناہانی تہا کارمرز بیت۔ مردم راستیں حُسن ءُ راستیں شائر ءُ ایدگہ استانی بابتء گپ ءُ رپ کننت اے دُراہیں لبزانی ایجابءِ وسیلہء کجام ہم زاہرن، چیز یا گامءِ ارزشتءِ سرا اسرار کنگ مقصد ءُ مول ءُ مراد بیت۔ بلے اے دُراہیں لبز ’’راستیء چہ در کاینت۔ وتی فلسفہ ایں معناہانی تہا اے لبز علمءِ نکان ءُ دانی دنیاءِ تہا رہوتےءِ پاہارشانیء کننت۔ لبز ’’راستی‘‘ پگرءِ تہا کجام ہم چیزے یا مظہرءِ راستیں ءُ مستند عکسے پیش کنت۔ راستی اصلء چیزانی وصف نہ اِنت بلکیں سسّاءِ تہا ایشانی عکس ءِ وصف است اِنت کوہن ایں فلسفیانی گورا ارستیءِ متلب گواچنء گوں دپ ورگ ات ءُ اے دائما دروہاپیں ءُ ردیں علمءِ مقابلئدارگ بوتگ کہ ردیں علم دائما گواچنء چپ ءُ چوٹ کنت گُڑا پیش کنت ارسطوء وتی کتابءِ تہا نویستگ دو چیز اگاں یک دومیء گوں وت ماں وتا سیادی دار انت ءُ اگاں کسے ایشاں سیادی دار بہ گشیت ءُ ہما چیزنی میانء سیادی نیست جتا جتا ہیال بہ کنت بزاں آ راست اِنت دگہ جاہے نویسیت تو پمیشکا اسپیت گُشانء یک راستی یے پاہارشانی بیت بلکیں چونائیا تو اسپیت ئے پمیشکا ما اے گشگء گوں راستیءِ پاہارشانیء کنانء ترا اسپیت گُشیں(60)سما بیت ادا راستی یا راستیں علمءِ متلب اِنت کہ علمءِ راستیء گوں دپ ورگ۔ چونائیا راستیءِ بابتء ارسطوءِ پگر ِراست اِنت ءُ مادنی میلءِ واہند اِنت بلے راستیءِ بابتء بستگیں پجار نا سرجم اِنت اے پجار 
 ہمینچو البار ءُ مانگیشّتگ کہ بوت کنت کہ پگر پہمئن ایں فلسفی ءُ لاارادی فلسفی ہم راستیئِدپ ورگ ءُ ہمسنگیءِ پگراں وتی ردء گیشگیوار کنانء ایشاں گوں تپاک بہ کنت۔							
راستیءِ جیڑہ فلسفہءِ بنداتی جیرہ ردیں فلسفہ ایں میلء چہ شریں وڑےء سیادی داریت ءُ ایشیءِ جواب الکاپء اے گپءِ سرا اثر داریت کہ فلسفہءِ بنداتی جیڑہءِ سرا کجام پسوء قبول بہ کنیں راستیءِ جیڑہءِ تہا سائنس ءُ دینءِ ہلاپ داریں نوعیت زاہر بیت ءُ دیما کیت سائنسء راستیءِ شوہاز انسانءِ درستیں کاراں دیما تر اِنت البت دین ستکےء گوں سرے داریت ءُ باز وہدء ستکء راستیءِ ہلاپ ء داریت۔
اے درگتء پگر پہمئن ءُ مادن پہمئنانی میانءِ ہلاپ داریں نیست ہم زاہر بیت، پگر پہمئن ءُ لاارداریتءِ دراہیں رنگ رنگیں فلسفہ راستیء چہ انکاری انت بلے آ راستیءِ اندری ءُ شور داری گیشگیواریء کننت ءُ ایشیء چپ ءُ چاگردءِ دنیاءِ راستیں وجود ءُ اے دنیاءِ عکسءِ پیش کنگ ءُ زانگءِ واستا انسانی بود ءُ طاقتءِ منّگء ساڑی نہ انت لہتے پگر پہمئنانی گورا راستیءِ مردمانی میانء بستگیں یک سمجھوتہ یے ریاضیءِ فرانسی زانتکار جولیس ہنری پولکارے آ اولی مردم اِنت کہ آئی ء راستیءِ اے گیشگیواری دات کہ سائنس لیکہانی بنپدی دعویٰ راست نہ اِنت بلکیں ایشانی بنپد راستیء گوں نہ بستگ بلے ربیتی رنگء منّ اتگیں لیکہانی بنپدء سائنسی لیکہ بستگنت ایشانی سرا یکیں قدغنء ابید دگہ ہچ وڑیں شرم نداریت ءُ آ ایشانی وت ماں وتا بے ضدین انت۔ اے وڑیں آسر ہما لیکہء چہ در کیت ہماہانی نزء راستی بن اصلء ارزشتیں علمء گشنت۔					
بلے ردیں علم ہم ردیں ارزشت دار بیت یا بوت کنت انچو کہ گرمائشت ءُ اثیر ءِ لیکہ یا جتا جتائیں سیاسی لیکہ (جیوگرانیکل) سیاست، نوکیں ماتوسی لیکہ ءُ وڑ وڑیں پدریچی ڈیلہ ) ہم تاثیر داریت باز رندا اے ہم گشگ بیت آ ہر ہما علم راستیءِ بنپدء اِنت کہ فائدہے بہ بکشیت بلے مارا اے سما است کہ ہر ہمک فائدہ بکشیں پگر راست گشگ ءُ پہمگ نہ بیت۔						
راستیءِ شوہازیگ ، دروہنت ہم
ما ہما سوال پُرستگ ات بُرزا بستگیں باوست اے نیامء شریں وڑےء مئے رہشونیء کنت۔ مئے پگر ءُ راستیءِ میانء ہمسنگیء راستی گشیں۔ راستی انسانءِ سسّا ءُ ارادہء چہ آزاتیں وڑےء عمومداریں وجودے داریت تچک ءُ راہداریں سائنس جدلیاتی مادن پہمئن راستیءِ ڈیلہء عمومداری لیکیت۔ لیننء ِردء یک علمے ہما وہدء راستیءِ بنپدء بندوک بیت کہ اے راستیءِ نکان یک مردم یا کُلیں انسانیتء چہ وجودے بداریت (61)اے نیامء انسانءِ راستیءِ پہمگءِ بابتء سوالے بوت کنت کہ اگاں انسان راستیء پہم اِت کنت گُڑا چون راستی چہ آئیءء آزا تیں وڑےء است بیت؟ راستی ڈنی دنیاءِ وصفے نہ اِنت بلکیں انسانی عملگیریانی آسر اِنت انچو کہ سرمایہ داریں راجمانانی تہا استحصالءِ است بٗوہگ چون عمومدارء اِنت بزاں عمومداریں وڑےء استحصال است بلء مارکسء پیش مردماں ایشیءِ سما نیست ات۔ چو کہ اے سوالانی سرا آہانی لیکہ رد اتنت کہ سرمایہ پرچا امیر اِنت ءُ پوریاگر پرچا غریب اِنت سرمایہ داریں اسحصالءِ بابتء مارکسءِ دریافتء مئے علم ءُ عمومداریں گواچنءِ میانء ہمسنگی یے ودی کتبزاں ہردوئیں دپ ور انت ءُ اے وڑا آئیء عمومداریں راستیءِ بستار رست۔		
عمومداریں راستیءِ تہا اے پگر ہم است کہ عمومداریں دنیاءِ علم ممکن اِنت بزاں مئے ڈیلہ ءُ مئے پگر مارا راستیں علم(ہما کہ عمومداریں دنیاء گوں دپ وارت) دنت۔ بلے اے عمومداریں راستی انسانءِ عملی کردانی بنپدء بستگیں سرپدیءِ عملءِ وسیلہء حاصل بیت۔ چونائیا اگاں کسے راستی انسان یا انسانءِ سماء ڈن است داریت ءِ گپء مہ جنت اے عمل تا جائز بیت۔ راستی ءُ عمل کردانی میانء رہوت راستیءِ حرکتیں تبءِ گیشگیواریء کنت راستیءِ حاصلی اٗوپار ءُ وہد درکاریں عملے پرچا کہ آ یک قلانچےءِ تہا حاصل نہ بیت بلکیں میزاں میزاں اے حاصل بیت۔ چونائیا کجام ہم راستی حدئن ءُ گیشیں تب ءُ نوعیتءِ بیت چونائیا ما وتی وانگءِ کجام ہم بنپگءِ جہلانکیء سر بٗوہگ چینچو ایر کپت۔ کن ایں؟ اے سوال چونائیا گُڈی ءُ بہریں راستیءِ جیڑہء ترانزہنیت۔					
مئے آتراپءِ دنیا رنگ رنگءِ تہا متنوع اِنت آزوال نہ بیت۔ ءُ حد نداریت چونائیا راجدپتری دیمروئی ءُ بن ردومءِ ہر ہمک شلء اے دنیاءِ بابتء مئے علم حدے ہم داریت ءُ گیشّین اِنت اوں گیشیں راستی بن اصلء علم ءُ گواچنءِ میان ءِ بہریں ناسرجم ءُ نزیکیں ہما عمل اِنت کہ کہ دپ وارتگیشیں راستیءِ تہا استیں علم گیشتر ترند ءُ راست گشگ بیت۔ باز وہدء کوہن ایں زانتکاراں ڈنی دروشم ءُ نیمگءِ مشاہدہءِ بنپدء بازیں مظاہر ءُ عملءِ پیچنیں اندری ایجابءِ بابتء انچیں گُمان بستگ کہ ایشانی سرا یقین نہ بیت۔ بلے ایشانی علم سائنسءِ تہنا بنداتی نکتہ ات۔ انچو میزاں میزاں انسانی عمل ءُ سائنسء دیمروئیءِ سفر گران کت ہمے وڑا مردماں راستی ہم زاناں کت۔ انچو کہ دیمقراطیسء اے کساس ءُ گُمان بستگ ات کہ جہانءِ ایٹماں چہ جوڑ بوتگ بلے طبعیاتءِ زانتکار نیل بوہرء بن اصلء ایٹمءِ جوڑشتءِ پد حجت بزاں دریافت کت۔			
عمومداریں راستی نہ تہنا گیشین بیت بلکیں راجدپتر ی رنگء نا سرجم ءُ حدئن اِنت ایشاں ہوار بیرگ ءُ گُڈ انت ہم۔ بیرگیں راستی سرجم محیط ءُ بسیط ءُ تنسیخ نہ بیت۔ راستیءِ بیرگیں تب آئیءِ عمومداریں تب ءُ نوعیتء گوں بندوک اِنت ءُ ایشیءِ پاہارشانی اے وڑا بیت کہ سائنسی دیمروئیءِ کجام ہم شلےءِ سرا بستگیں اے کلیہ پدا سائنسءِ دیمروئیءِ آسرا رد ہم مناک بوت نہ کنت عمومداری راستیءِ تہا بیرگ ءُ گیشینءِ اکائی اے عملءِ تہا اندیم اِنت کہ اے ہما علم اِنت کہ یکیں ساہتء ناسرجم اِنت ہم ءُ عمومداری اِنت اوں بیرگیں راستیءِ یک وصفے ہمیش اِنت کہ آ محیط ایں علمءِ بنپدء برجا ا،نت بے شک انسانیت وتی دیمروئیءِ ہر ہمک شلءِ تہا انچش محیط ایں علمےءِ واہند بوت نہ کنت تہنا انسانءِ بے حدین دیمروئی ،آئیءِ عملی کرد ءُ سرپدیءِ عملانی نیامء چشیں محیط ایں علمانی حاصل کنگ ممکن نہ اِنت چونائیا علمءِ دیمروئی ءُ بن ردومءِ رہبند ہمیش اِنت کہ علم گیشینء چہ بیرگءِ نیمگا دیمروئی کنت۔ بیرگیں راستی سک باز بے شمار گیشیں راستیاں مچیءِ تہا برجا اِنت۔
ستک بندیءِ اے وصف کنت کہ اے راستیءِ جیڑہءِ بابتء یک نیمگےء گوں کار دایت ستک بند یا ستکی آنی گورا راستی بیرگ اِنت چہ اے وڑیء راستیءِ گیشیں نوعیتء اے ڈالچار کننت۔ بے شک دائمی راستی ہم است بنت ءُ ایشانی سک باز مسال ہم دئیگ بیت۔ چونائیا اے راستی لہتے استال یا جاورانی بابتء بنت۔ انچو کہ وکایامایک جاپانی شہرے ءُ ہریانہ بندوستانءِ ریاست اِنت نپولن یوناپارٹ 1821ء وفات بوتگ۔ اے ہم راست انت بلے سائنسی علم اے وڑیں راستیاں گوں سرے نداریت اے البار ءُ بے ارزشتیں راستی انت کہ ایشانی تہا کمے ذکاوت نہ بیت۔ سائنس ہچ وڑا لہتے ’’ابدی /دائمی راستیانی یکجائیں شکلے کشگ نہ بیت۔ ستک بندیءِ چپء بچارئے گُڑا زانئے کہ مئے علمءِ اضافی ایں تب ءُ نوعیت ءُ وصفءِ بیانءِ تہا دروگ بندیت۔کوہن ایں فلسفیاں اے عملءِ مشاہدہ کتگ ات کہ ہر ہمک راستی گیشین اِنت۔ آہانی ہیال ات چینچو دپ اِینچو گپءِ ردء گیشین راستیء گیش گشگءِ واستا اے گواچنء گوں بندات کننت کہ جہانءِ تہا ہر چیز بدل بیت۔ بلے گواچن ایں مظاہر سک باز مہکم بنت۔ بدلی ءُ مہکمءِ اکائی ءِ بابتء ناسرپدیءِ آسرا گیشنءِ انتہا پسندیں سورت ودی بنت اگاں ہر چیز حرکتئِرہا اِنت ءُ بدلیءِ شکار اِنت گُڑا یک انچیں دنیایےءِ تہا زندگ اِنت کہ اٗودا یک مہبدلیں راستی یے مہ بیت بلکیں بوت مہ کنت ءُ چونائیا مئے علم ایشیء ابید دگہ ہچ وصف نداریت۔ آ ربیتی رنگء سرجم اِنت۔			
اے درگتء سائنسدان چی گشنت؟ نیل بوہرء طبعیاتءِ تہا علم ءُ گواچنءِ میانء انچیں رہبندےءِ دارگءِ سوج داتگ کہ دپ ورنت۔ چشیں گوستگیں لیکہ ءُ رہبند کہ صدق بوتگنت بانداتءِ تہا انچیں علمی پڑانی سرا سر بنت کہ ہماہانی راستہ اے نضبط کنگ بوتگ انت نوکیں لیکہ ایشاں بیرگء رد نہ کنت بلکیں کوہن ایں لیکہ نوکیں لیکہءِ تہا گیشتر نادریں لیکہءِ رنگء ہوار بنت انچو کہ اسٹائنءِ اضافیتءِ لیکہ نیوٹنءِ گیلیلیوءِ کوہن ایں طبعیاتء پد اتکگ۔ آئنء چہ ساری نیوٹنءِ پد جتگیں رہبنداں جہان یا عالمگیر رہبندءِ درجہ حاصل ات بلے نی ما اے زانیں کہ ایشانی دائرہ حدئن انت لوباچرسکیء بے اقلیدسی عندسہءِ علمءِ رہبند ونتگ انت ءُ اقلمیدسۂندسہءِ علمءِ بازیں رہبند رد کتگ انت ءُ لہتے بنپدی اقلیدسی کلیات ءُ گال رد برجا داشتگ انت۔ یک دگہ مسالے۔ راجئن جماعت یا گلءِ رہبندءِ عملئِہبندءِ اولی کسب ءُ کاگدانی تہا اے جار است کہ انسانءِ سرجمیں راجدپتر ٹکی کش مہ کشءِ راجدپتر اِنت چہ ایشاں پد اینگلزء اے لبزانی رد ءُ بندءِ سرا سطرے گیش کتگ کہ اے رندا آؤکیں ءُ رستگیں سائنس نکاناں گوں مناک بوت کہ یک زمانگےء یک انچیں راجمانے ٹکی راجمانء چہ ساری است ات کہ اٗودا ٹکی کش مہ کش ءِ سوال نہ بوتگ۔							
پہ راستیءِ لیکہء المی اِنت کہ آ راستیءِ ترندیں نوعیتء بی منّیت ۔ بزاں سرپدی عمومداریءِ وجودءِ دُراہیں دروشماں بہ ٹپاسیت۔ ایشیءِ بنداتی المی ایں خصوصیات، رہوت ءُ دیمروئی ءُ بن ردمیءِ شلء نشان بہ کنت۔ یک سادہیں مسالے ہمیش اِنت کہ ما اے گشیں کہ ہور فائدہے بکشیت ءُ اے ہم گشت کن ایں کہ ہور بے فائدہ اِنت چہ ایشاں کجام راست اِنت؟ ٹھوس ہالءِ ٹپاسگء ابید اے جیڑہءِ دگہ توجیل ممکن نہ اِنت۔ بے شک کشارءِ توم چنڈگ موسمء ہور فائدہے دنت بلے رونگءِ وہدء تاوان بیت۔					
مانگیشتگیں جیڑہانی توجیلءِ وہدء راستیءِ ٹھوسیں نوعیت گیشتر ارزشت دار بیت سرمایہ داریءِ استعماری شلء چہ ساری اے ممکن نہ ات کہ راجئن دُراہیں سرمایہ دارانہ اِستانانی تہا یکیں وہدء سوبمند بہ بیت بلے استعماری شلءِ تہا اے تہنا یک نزوریں کڑیءِ تہا سوبمندبوت کنت یا اے سوبمند بوتگ ات ہمے گپ جنگءِ بابتء ہم بندگ بیت۔ جنگ جائز ءُ ناجائز ہردوئیں بوت کننت۔ ایشانی راستیں نوعیت ایشانی سیاسی ماہیتءِ سرا اثر داریت مارکسی پگرءِ ردء اے جنگ انساپءِ ردء انت کہ مہلوکءِ بہ بیت ءُ ایشانی مول ءُ مراد راجمانی ءُ سیاسی اِیراد ء چآزاتی بہ بیت۔ وتی اِستانءِ آزاتی ءُ وت واکیءِ دیمپانی کنگ بہ بیت ءُ استعماری اِیرادءِ مقابلہ کنگ بہ بیت۔ مارکسی پگرءِ ردء ہما جنگ کہ استحصالی ٹکءِ ، لاچاریں ٹک ءُ راجءِ آزاتیءِ جہدء ہلاس کنگءِ واستا بندات بہ بیت اے ناجائز اِنت چہ ناجائزین جنگءِ آسرا استحصالی ٹک ڈنی دمگانی وتی قبضہء بہ زوریت ءُ ایدگہ مردماں وتی غلام کنت۔					
راستیں گواچن چون درہگء چہ جتا کنگ بہ بیت
مارکسی پگر مارا اے جوابء دنت کہ علمءِ راستی تہنا عملءِ نیامء مناک بوت کنت یا مناک بیت۔ تہنا عمل کردانی آسرا ما راستی ءُ گمراہیءِ میانء کشکے رست کن ایں۔ زاہر اِنت مئے علم ءُ اے عمومداریءِ میانءِ ہمدپیءِ سرا مئے عملءِ سوبمندی اثر داراِنت کہ ہما عمومداری مئے عمومداریں کردانی منزل بیت۔ اگاں مئے علم راست اِنت ءُ گواچنءِ راستیں عکسے پیشدارگء اِنت گُڑا مئے مول مرادیں عمل سوبمند بیت ءُ ہما مول مرادءِ ما واہش داریں آ اے وڑا بیت البت اگاں ردیں پگرے داریں گُڑا یشانی آسر ہم ہمے وڑا بیت انچو کہ گزشتءِ تہا یکشلہ حرکتءِ درچء سازین بوتگیں جہد پمیشکا سوبین بوتگ انت کہ آ عمومداریں رہبندانی ضدین بوتگنت۔							
سائنسءِ راجدپتر چشیں ے شمار واقعہاں چہ سربار اِنت۔ البت مردماں راستیءِ شوہازء سک باز مشکل سگّتگ ءُ بازینے چہ زندء زبہر کنگ بوتگ اطالوی فلسفی جیورج دونو بردنو ءُ ہسپانوی تکلم ءُ طبیب مائکل سردیتوسء راستیء گوں مہرءِ سزا کلیہءِ نیمگا چہ رستگ ءُ چہ اے سزاء آ صلیبءِ سرا سوچگ بوت انت۔ ڈنمارکءِ فلکیاتءِ زانتکارٹائیکو براہےء ہم بازیں ایرادے سگّتگ۔		
سائنسداناں راستیءِ شوہازء وتی جانء سرگوستگ انت بلینیوس بزرغ نیروفءِ کٗوہء آس چنڈیں کٗوہءِ مشاہدہ کنانء مرتگ ءُ فرانسسی بیکن وتی یک آزمودیےءِ نیامء زندءِ زبہر بوتگ۔ پبٹرلوممبا، سالوا دور اہبندے مارٹن لوتھر کنگءِ وڑیں دیمروئی پسند سیاسی ءُ پبلک شخصیات ءُ ایمن انساپءِ لوٹوکاں وتی مہلوکءِ گورا راستیءِ سر کنگء بازیں جنجالکال ءُ ایرادانی دیمپان بوتگ انت۔ سائنسءِ سرا وتی نبشتانکءِ نبیسگءِ نیامء مارکسء دانتے الیگیٹری اے لبز رستگ انت۔							
اے ہما درجہ اِنت کہ ادا بے بیسہیء یل کنگ کپیت
ءُ لگوری مرگءِ امبازاں دئیگ لوٹیت
اے لبز آدراہیں مردمانی ارادہءِ لہڑینگءِ وسیلہ جوڑ بیت کہ راستیءِ شوہازیگ انت ءُ ایشیءِ دیمپانیء کردےءِ تبء کننت۔				
٭٭














48۔فریڈرک اینگلز’’لڈوگ فیورباخ اینڈ دی اِنڈ آف کلاسیکل جرمن فلاسفی‘‘ کارل مارکس ءُ فریڈرک اینگلز گچین نبشتانک، سے جلد جلد3 تاکدیم 146۔
49۔عمر خیام’’درسز‘‘ دوشنبہ ‘‘ اومان پبلشرز، 1970تاکدیم 84 (روسی زبان)
50۔ڈیوڈ ہیوم ’’ این اِنکوائری گنسرننگ ہیومن انڈسٹیڈگ‘‘ گیٹ وے ، ایڈ یشنزانک، شگاگو 1956تاکدیم 30۔				
51۔کارل مارکس ’’ کیٹلی‘‘ جلد1 پروگریس پبلشرز ماسکو1984 تاکدیم 30۔
52۔وی آئی لینن ’’ میئریل ازم اینڈ امپریکو کریٹی سزم‘‘ نبشتانکی مجموعہ جلد 14
تاکدیم 110۔						
53۔ہمیش اِنت تاکدیم 142۔				
54۔وی آئی لینن ’’کرنسپکٹس آف فیورباخس بک لیکچرار آن دی اینس آف ریل جن‘‘ مجموعہ نبشتانک جلد 38تاکدیم 71۔ 			
55۔جواہر لال نہرو ’’ دی دسکوری آف انڈیا‘‘ ایشیا پبلشنگ ہاؤس بمبئی1961 تاکدیم 32۔						
56۔رچرڈ فین مین ’’ دی کریکٹر آف فزیکل لاء برٹش براڈ کلسٹنگ کار پوریشن، کاکس اینڈ وائی مین لمیٹڈ، لندن 1965تاکدیم 172۔		
57۔دوبروگلی ’’ سوغ لوسانئے دولاسانس،ایدیسیان مثیل، پیرس 1960
تاکدیم 354۔						
58۔البرٹ آئن اسٹائن، کوسک ری لیجن کوویکی فرید پبلشرز نیویارک 1931تاکدیم 970۔					
59۔وی آئی لینن الیونتی کانگریس آف دی آر سی پی (بی) کلوزنگ اسپیچ آن دی رپورٹ آف دی سینٹرل کمیٹی آف دی آر سی پی (بی)ءِ یازدہمی کانگریس مرکزی کمیٹیءِ سیاسی رپورٹءِ سرا گُڈی خطاب، نبشتانکانی مجموعہ جلد 33پروگریس پبلشرز ماسکو 1976تاکدیم 318۔				
60۔میٹافزکس آف ارسٹوٹل، انڈیا نا یونیورسٹی پریس ، بلو منگٹن اینڈ لند، 1966تاکدیم 158۔					
61۔وی آئی لینن جلد 14تاکدیم 122۔			
٭٭






فلسفہ ءُ راجمانی زند

فلسفہ ءُ راجمانی زندءِ متنوع مظاہر۔ ہزارانی ہسابء یک دومیء گوں بندوک انت۔ فلسفہءِ ردوم ء فلسفہءِ دو بنداتی میلانی میانءِ کش مہ کش ءُ انسانءِ علمی کرد ءُ دنیاءِ تہا دو بہریں بدلیاتی بابتء اختلافءِ بنپد راجمانی سوب انت۔
فلسفہ ءُ راجمانءِ ہواریں عملءِ رہبندانی پہمگءِ واستا المی اِنبت کہ ما فلسفہءِ راجمانی سان ءُ راجمانءِ تہا ایشیءِ کردء بہ پہمیں ءُ ایشیءِ نادریں رواج ء درنگاز بہ کن ایں، ایشیءِ وسیلہء فلسفہ ایں سما راجمانی گواچنءِ عکسء پیش کنت ءُ اے گپءِ سرا ما ہیالء گور کنانء ایشیء گیشّینیں کہ فلسفہءِ جیڑہانی بن ردوم راجمانءِ دیمروئیء گوں بندوک اِنت۔				
فلسفہءِ علمی بستار ہما وہدء منّگ بیت کہ آ گزشتءُ ہال ہردوئیناں شر شرء بہ گشّینیت۔ گزشتءِ تہا فلسفیاں ہمے کار فلسفہءِ بنداتی مول ءُ مراد گشتگ ءُ لیکتگ۔ انچو کہ ہیگلء نویستگ کہ ’’فلسفہ کجام واقعہ یےءِ پہم آ واقعہءِ ردومء پد بوت کنت بزاں ہما وہدء آ گزشتءِ میراثے جوڑ بہ بیت۔ فلسفہءِ تبک واقعہءِ رویدا بٗوہگء پد واہر بیت۔						
نوکیں بورژوا فلسفی ہچ وڑا فلسفہءِ طاقت ءُ مول ءُ مرادءِ اے حدئن ءُ کتری ایں گیشگیواریء منّ انت۔ پرچا کہ استیں وہدءِ گیشگیواری سرمایہ دار دنیاءِ بنپدء رو چ پہ روچ گیشتر شاہیگان بٗوہانء ضدینء درانگازیت۔ فلسفہءِ سرا بستگیں اے شرط بورژوا لیکہانی ٹکی نپء گوں امپُسگ اِنت کہ آ علمی بنپدء برجا بوتگ۔
بلے سائنسی لیکہءِ مول ءُ مراد تہنا اے نہ اِنت کہ رویداد بوتگیں واقعہانی گیشگیواریء بہ کنت۔ سائنسی لیکہءِ واستا المی اِنت کہ آ بانداتءِ پیش گشیء کت بہ کنت راستیں سائنسی فلسفہءِ سرا المی اِنت آ اے کارء ہم پیلو بہ کنت۔ ہیگلءِ یک رندگیریں شاگردےء وتی استادءِ فلسفہءِ لیکہءِ حقء نویسئت کہ ’’فلسفہ یک مُرگےءِ وڑا اِنت کہ دائما جہانءِ سہبءِ شبابءِ آمدءِ مژدہ اِنت‘‘ چو کہ نوکیں دنیا یا بانداتءِ راجمان کوہن ایں دنیاءِ کھنڈرانی سرا بندگ بنت۔ پمیشکا درستاں گیش دیمروئی ایں ٹک راجمانءِ علمی فلسفہ ایں لیکہءِ ساچشت کنگء حُبے داریت۔							
ہمے سوب اِنت کہ گزشتءِ راستیں ءُ شریں گیشگیواری ءُ بانداتءِ پیش گشیءِ امتزاجءِ بنپدء بستگیں سائنسی فلسفہءِ ہمراہیء درستاں چہ دیمروئی ایں راجمانی تبکءِ سیت ءُ نپءِ پاہاشانیء ابید محنت کش ٹکءِ سیت ءُ نپءِ پاہاشانیء کنت۔
مارکسی پگر وتی ٹکی نوعیت ءُ اندیم نہ کنت بلکیں اے نیامء جانے داریت ءُ وتی فرضء پیلو کنت کہ واقعہءِ کجام ہم تشریحءِ تہا یک نادریں راجمانی بُرہےءِ چشمینء سرجم، درستانی دیما راستیں وڑےء پہمگ بہ بنت۔‘‘ (62)	
پرولتار، ٹک فلسفہء وتی لیکہی سلاہ گشیت۔ چونائیا فلسفہء راجمانیءِ اژ ٹہشتء لیکہی بنپد بکشیت۔ مارکسی لیننی فلسفہ بزاں جدلیاتی ءُ راجدپتری مادن پہمئن ہمے وڑیں فلسفہ اِنت لینن نویسیت مارکسی فلسفہ مادنی فلسفہءِ ہما بامءِ سرا اِنت کہ آئیء انسانیت بلکیں نادریں وڑےء محنت کش ٹکء علمءِ زوراوریں سلاہ دنت‘‘۔(63) 						
وت مارکسی فلسفہءِ ردوم فلسفہ ءُ راجمانی زندءِ تہا جہلانکیں رہوتے یک مسالے۔ اے فلسفہ جہانگیریں دودمانءِ راہء رُستگ ءُ راجمانیءِ سرجمیں بن ردوم ءُ دیمروئیء ایشیءِ رودینگء کردے پیلو کتگ۔ ایشیءِ ضابط بندیءِ تہا راجمانی۔ سائنسی، سیاسی، فلسفہ ایں لیکہی ءُ سائنسی گالبند درستاں وتی کرد پیلو کتگ۔ وت مارکس ءُ اینگلزءِ ذاتی ءُ شخصی وصفاں ہم اے فلسفہءِ دروشم سازگء ہاسیں کردے پیلو کتگ۔						
ہما دورء کہ مارکسی فلسفہء ردوم زُرتگ ایشانی وصف چونیں بوتگ انت ؟ مارکسی پگرء 1840؁ءِ دہکءِ میانء ہما وہدء ودی بوتگ وہدے یورپءِ تہا سرمایہ داریت برجا بٗوہان ات۔ بورژروا آشوباں ہالینڈ ، برطانیہ ءُ فرانس، ژانبلینتگ ات۔ اے آشوبانی تہا محنت کش ٹکء ٹوہیں کردے پیلو کتگ۔ بلے ایشاں اے کرد یک آزاتیں طاقتءِ رنگء پیلو نہ کتگ ات آہاں اے جنگ وتی اصل دژمنءِ ہمراہیں ٹک بزاں جاگیر دارءِ ہلاپء بنا کتگ ات۔ جاگیرداریءِ ہلاسیء پد سرمایہ دارانی برجا بوت ءُ محنتءِ نوشت گیش بوت۔ ایشیءِ آسرا بورژروا دیمروئیءِ ضدین تب ءُ نوعیت آشکار بوت یا پدر بوت۔ اے ضدین یک نیمگے دولتءِ دروشمء ءُ دگہ نیمگےء غریبیءِ شکلء رُدان بوت البت اے ہما دمان ءُ شل ات کہ وہدے سرمایہ داریت رُدان ءُ گیش بٗوہان ات بلے اے نیامء زیادہ ایں نوشتءِ بُحران ہم گام بُرّان بوت چہ ایشیء بے روزگاری گیش بوت۔ کسانیں دہکان تباہ ءُ برباد بٗوہان بوت انت ءُ محنت کشانی قطار دراج بٗوہان بوت۔ محنت کشءِ جند آئی ءِ چُک ءُ کہولءِ استحصالءِ کم کنگءِ واستا راہ رہبند سازیء ہچ وڑیں کردے پیلو نہ کت۔ بلے محنت کش ٹک تہنا جنجالانی زدء کپتگیں چی یے نہ اِنت بلکیں آ پہ وتی حقء جنگء جانے ندر بندیت ہم لیننءِ ردء ’’ محنت کش ٹکءِ زہر شانیں معاشی نیست ءُ بزگی لہتے انچیں حرکت (فکشن) ٹہشت کہ چہ ایشانی سکینء محنت کش یکشلہ دیما روان کنت اے روانک آئیء پہ آزاتیں جنگےءِ آڑاؤرءِ کنگء لاچار کنت‘‘(64) ۔ پرولتار پہ ٹکءِ تہا گیشیءِ بٗوہان بوت ءُ آ کیفیتءِ درگتء ہم مہکم بٗوہان بوت۔ بورژروا ٹک پہ جاگیردارءِ ہلاپء وت غرضی ایں جنگء محنت کشءِ ہم نوادارگء لاچار ات بورژروا ٹکءِ اے سیاسی جہدءِ ہوار بٗوہگء گوں پرولتاریہ ٹکء ہم بازیں نپے رست۔			
نوزدہمی کرنءِ اولی دہکء پرولتاریہ ٹک یک آزاتیں طاقتےءِ دروشمء ودی بوتگ ات۔ 1831 ءُ 1834ءِ تہا فرانسء اولءِ جولاہگاں سک زوریں عملے آڑاؤر کت ’’ ءُ بنا دات 1844ء جرمنیءِ سالیسی پوریاگر ہم در کپت انت۔ ءُ 1830 ءُ داں 1850نیامء انگلستانءِ تہا چارٹسٹائی جہہ جت۔ چارٹ ازم مہاؤکسی’’ سیاسی اول جتا ءُ آزاتیں جُنز اِنت چہ ایشیءِ است ءُ نیست محنت کش اتنت۔ لیننء گشتگ ات کہ مارکسی پگرءِ پہل ہمے وڑا بوتگ۔ ءُ مارکسی پگرء اے جُنزءِ آسر ءُ منزل نبشتگ۔ ہمے جُنزءِ نیامء محنت کشانی اولی جماعت یا گلءِ سورت بندگ بوت ءُ محنت کش ٹکءِ سیاسی لوٹ رہبندءِ تہا پیوست بوت انت۔	
اے ہم یک کزائی عملے نہ ات کہ مارکسی پگر جرمنیء ودی بوت۔ مارکس ءُ اینگلزءِ اے وتنءِ تہا ٹکی ضدین نادریں وڑےء جہلانکیء است اتنت۔ جرمنیءِ تہا بورژروا آشوب ردوم زوران ات پرولتاریہ ٹکءِ تعداد الکاپء است ات ءُ اے وتی لوٹاں پیش کنان اتنت۔ محنت کش ٹکءِ واستا جاور گیگ بٗوہان اتنت دستءِ شہارءِ گستائیء استیں بورژروا آشوبءِ نیامء کہ ساریء اے وڑیں جاور ہچ وڑ نہ رُستگ ات۔ نہ اتکگ ات۔ ہمے وصفانی ردء جرمنی مارکسی پگرءِ بندر ءُ بنجاہ جوڑ بوت۔ اے وصف سرجمیں یورپءِ تہا سرمایہ دارانہ نظام ءُ ٹکی جسدءِ راجدپتری بن ردومءِ آسرا شوق بٗوہان اتنت۔				
بُرزءِ سطراں بستگیں گپاں چہ اے گپ ساپ بیت کہ محنت کش ٹکءِ سیاسی جہد یک سکےءِ سیمسرانی تہا بند نہ بوتگ بلکیں اے ہر ہما ملک ءُ اِستانءِ بنا بوتگ ات کہ اودا سرمایہ دارانہ نظام پزور ات۔ بلے پرولتاریہ ٹکءِ گورا جہدءِ برجا دارگءِ گیشگیواریں پروگرامے نیست ات۔ پمیشکا اے سوبین نہ بوت انت محنت کشانی گلءِ تہا تہکار ءُ عملءِ رہبند نہ بٗوہگء چہ اے گل زوالء کپت ۔ یک گیشگیواری پروگرامےءِ نہ بٗوہگء چہ جہدءِ تہا ہواریں مردمانی میان ناتپاکی ہم است بوتگ ءُ اے سوبء ہم اے گل بے سوبینی ءُ راہء کپت۔ ایشاں آشوبی لیکہے ہژدریء درکار ات مارکسی فلسفہء پرولتاری ٹکءِ آشوبی جنزءِ اے درکار ءُ لوٹ پیلو کتگ اتنت۔							
بلے فلسفہ اے نوکیں ءُ ستاسریں بلندیاں ہما وہدء سر بوت نہ کنت وہدے وت علمءِ دیمروئیءِ کُلیں دیمروئی فلسفہ تعمیماتءِ واستا ساز گاریں نکانءِ مُچی یے مہ دنت داں نوزدہمی کرنء ابرمی علمانی تہا دو انچیں دریافت بوتگ ات کہ ایشاں ابرمءِ اے گیشگیواریءِ واستا مہکمیں بنپدبکشات کہ ایشیء جدلیاتی مادن پہمئنءِ نام دئیگ بوت۔						
اے وہدء راجمانی علمءِ تہا ہم بدلی رویداد بوتگ انت۔ دیمروئی پسند بورژروا لیکہءِ ساز کنوک راجمانءِ تہا اِنت مادنی عملانی سرا دلگوشء گور کنگء اتنت ءُ راجمانءِ ٹکی بہر گیری ءُ ٹکی جہدءِ جیڑہانی باوست کنانء بورژروا ٹکءِ نگد گپت ات سیاسی معشیتءِ دو انگلش زانتکار آدم میتھ ءُ ڈیوڈرکارڈوء اے لیکہ پیش کت کہ محنت ہر قدرءِ سرچمّگ اِنت ایشاں ابید کلوساں سیموں،چارلس فونمیےُُءُ رابرٹ اودنءِ وڑیں رابئن پسندانی لیکہاں ہم مارکسی فلسفہءِ ٹہشتء ارزشتیں کرد پیلو کت۔ البت اے بانداتءِ راجمانیءِ ٹہشتءِ واستا راستیں ءُ گواچن ایں راہانی عملءِ رہبندءِ دارگء بے سوبین اِنت چونائیا ایشانی بدلیءِ راہ ہم رد کتگ اتنت بلے مارکسی پگرءِ سر کماشاں سرمایہ دارانہ نظامءِ سرا بستگیں آ تباہ کنوکیں نگد ءُ بانداتءِ راجمانءِ خدوخالءِ بابتء آہانی گمانبندیانی وانشت شریں وڑےء کتگ۔							
مارکسی لیکہءِ ردومءِ ہاسیں بنپد جرمن فلسفہ ات۔ آ وہدء جرمن فلسفہ نادریں وڑےء ہیگلءِ جدلیات ءُ فیورباخءِ مادن پہمئن ایں پگرءِ شاہکار اتنت ہیگلء پگر پہمئنءِ بنپدء جدلیاتءِ گیشگیواری کتگ آئیء اے گپ مناک و نہ کت بلے ذکاوتء گوں اے عملء شریءِ سرا سرپد ات کہ جدلیات اصل گواچن انت چونائیا آئیء چیزءِ جدلیات پگرءِ جدلیاتء گوں بدل کتگ ات۔سرپدیءِ جدلیاتی وزم ہژدریء گوں ہیگلءِ پگرء چہ چٹ جتا ءُ ضدین اِنت پمیشکا آئیءِ فلسفہءِ دامن سک باز تنک ات۔ البت فیورباخء مادن پہمئن ایں چشمینء گوں ہیگلءِ فلسفہءِ سرا شیواریں وڑےء نگد گپتگ۔ بلے اے جدلیات ءُ مادن ءِ یک مدتےءِ سرا ہوار بندگء سوبمند نہ بوت ءُ آ راجمانی مظاہرءِ گیشگیواریءِ تہا مادن پہمئنءِ عملینء ہم بے سوب بوت۔				
گمان بیت بلکیں ٹپاسگء پد سما بیت کہ علمءِ دُراہیں دیمروئی ءُ بن ردومء مارکسی فلسفہءِ واستا راہ بستگءُ گیشتگ۔ اے نوکیں فلسفہ ایں لیکہءِ ضابط بندی ءِ واستا تہنا ساریءِ فلسفیانی زانگ ءُ ایشانی امتزاج درکار نہ ات بلکیں ایشیءِ واستا اے گپ درکار ات کہ انسانی سسّاءِ دُراہیں استیں ساچشتانی بنپدء اژ نوکیء نگدی ٹپاس بہ بیت۔ بیائے پدا لیننءِ نیمگا چاریں ءُ نویسیت’’ مارکسءِ کمال ہمیش ات آئیء ہما سولانی جواب داتگ کہ انسانیتءِ ستاسریں سسّاہاں پُرستگ انت‘‘۔(65)۔						
مارکسی پگرءِ ساچشتی کارل مارکس ءُ فریڈرک اینگلزء کتگ۔ عالمگیریں راجدپترءِ تہا اے دوئیں فلسفیانی یکیں دمانء یکیں دپءِ پُرء گرگ بیت۔ اے بن اصلء پرولتاریہ نہ بوتگ انت پدا اے چون بوت کہ جرمن راجمانءِ مراعاتیں تبکءِ اے دوئیں سرمچاراں (کارل مارکس یک نامداریں وکیلےءِ پُسّگ ات ءُ اینگلز گُدءِ یک کارجاہےءِ واہند ات ) محنت کش ٹکءِ سیت ءُ نپءِ واستا آواز اوگام اتگ؟							
وہدے ٹکی جہد الگار بٗوہان بوت یا بٗوہان بیت گُڑا بورژروا راجمان شنگ شانگ بیت ءُ ہاکمیں ٹکءِ پلوئیء سرگریت کہ آہانی نزء بانداتءِ ایمان اِنت اے وڑیں ارتداد ہر یک انسانےءِ وسءِ کارے نہ اِنت کہ ہما ٹکءِ تہا انسانءِ زندگی بندات بوتگ ءُ ہمودا رُستگ پدا ہما ٹکءِ جہانءِ بابتء بستگیں لیکہء رد بہ کنت ءُ پہ ایشیءِ رد کنگ دلیر نہ بیت ءُ ارادہ اوں بداریت بلکیں ایشاں ابید مزنیں بود ءُ طاقتے ہم درکار اِنت۔					
مارکسءُ اینگلزء یک دومیءِ سنگت ءُ ہمراہ بٗوہگء ساری اے عمل الکاپء زانتگ کہ پرولتاریہ ٹک یک راجدپتری کردے پیلو کنت۔ آ ہردوئیں سیاسی جہدءِ تہا ہم آزمودہ کار اتنت ءُ آہاں وتی اہدءِ فلسفہ ایں ءُ سائنسی حاصلا ت شریں وڑےء ونتگ اتنت ءُ ایشانی نگدیں ٹپاسے ہم گپتگ ات۔			
مارکسی پگرءِ ضابط بندی دو مزنیں شلاں چہ گوستگ اولی شل ہمیش انت کہ مارکس ءُ اینلگزءِ فلسفہ ایں لیکہ شکل گران اتنت ءُ ایشانی پگری ءُ آشوبی جمہوریتیں لیکہانی رد کنانء جدلیاتی ءُ راجدپتری مادنی ءُ علمی راجئنءِ لیکہ بستگ 1844ءِ تہا اے دور ہلاس بوت دومی شلءِ تہا مارکسی پگرءِ پُہتہ ایں پگرءِ شلءِ سرا جدلیاتی ءُ راجدپتری مادنیءِ بنپدء کلیاتی گیشگیواری بوت۔				
مارکس ءُ اینگلز یک مشکلیں سفرےءِ بُرّگء پد اے حدء سر بوتگ اتنت کہ یک انچیں لیکہےءِ ٹہشتء بکن انت کہ فلسفہءِ تہا نوکیں کتابےء گوں کشکے بندات بہ کنت ءُ منزلے بہ بندیت۔ آ چہ بن اصلء آشوبی جمہوریتءِ حق ات آئیء مہلوکءِ جائدہئِواستا جہد کت آ دوئیں وتی شبابءِ اہدءِ جرمن فلسفی ہیگلءِ عمومداریں پگر پہمئنءِ ہم حق اتنت اے ہیگلءِ فلسفہءِ چپ دستیں پلہ مرز اتنت کہ ایشاں ہیگلءِ فلسفہء چہ آشوبی ءُ ردیں آسر برآمد کتگ۔ بلے زتاں آ اے آسرءِ زانگء گوں دلگوش بوت انت کہ پگر پہمئن ءُ بے دین ایں آشوبی لیکہ وت وتا ضدین انت چہ اے وڑیء آفیورباخءِ مادنی فلسفہءِ نیمگا جُنز اتنت بلے 46۔1845ء وتی یکجائیں واہشءِ ردء جرمن لیکہ‘‘ شنگ کت کہ ایشیءِ تہا آہانی نہ تہنا ہیگلءِ پگری فلسفہ سرا نگد گپت بلکیں فیورباخءِ مثلیں بشرءِ سرا بستگیں ساچشتی مادن پہمئن ہم رد کت۔				
مارکس ءُ اینلگز ء نوکیں پرولتاری جہانءِ لیکہءِ گیشگیواریءِ ہمراہیء عملی آشوبی کردانی رہشونی ہم کتگ ات ءُ یک پرولتاری گلےءِ اڑ کنگء کمکء ہم کت۔ 1847ء آہاں کمیونسٹ لیگ فانی انچیں گلے جوڑ کت ءُ آئیءِ یک منشورے نویس ات کہ آئیءِ نام راجئن گلءِ رہبندے بست۔ اے بنگپءِ نامء شنگ بوتگیں یک نبشتانکےء مارکسی فلسفہءِ ضابط بندیءِ کار بامءِ سر کت ءُ اے نبشتانک فلسفہ ایں پگرءِ تہا آشوبءِ جہگیر ہیال بیت۔ اے نوکیں آشوبی فلسفہءِ بنداتی وصف چی انت؟						
مارکسی ءُ اینگلز اول فلسفی اتنت کہ آ ایشاں جدلیات ءُ مادن پہمئنءِ یک درپےءِ تہا دارگءِ درکار سما بوت مارکس پگرءِ ردومء چہ ساری جدلیاتءِ گیشتر ردوم پگرءِ بنپدء بوتگ البت مادن پہمئن ہم مابعدالطبعیاتی ات جدلیاتی مادن پہمئنیءِ ساچشتء چہ ابر، راجمان ءُ وت شخصءِ راجدپتری بن ردومءِ تچک ءُ رہبند داریں مادنی گیشگیوریءِ واستا راہ گیشّینان کنانء تچک کت۔		
پگر پہمئن ءُ اون پہمئنء ہوار ایدگہ دُراہیں مارکسء چہ ساریءِ فلسفہانی تہا یک چیزے ہم رنگ اِنت کہ آ راجمانی مظاہرءِ گیشگیواریء پگری لیکہءِ ردء کننت ءُ راجدپترء انسانی ڈیلہ، واہش ءُ ارادہءِ رنگء چار انت مارکس ءُ اینگلزء درستان پیش راجمانی مظاہرءِ گیشگیواریءِ سرا مادنی فلسفہ عملین کتگ چہ اے وڑیء پگر پہمئن چہ انسان راجدپترءِ تہا چہ دور چگل دئیگ بوت اے وڑاجدلیاتی مادن پہمئنءِ مہکمیں بنپدء بستگیں مارکس فلسفہءِ تہا راجدپتری مادن پہمئنءِ یک نوکیں بہرے ہوار کت۔ لینن نویسیت۔’’راجدپتری مادن پہمئنی سائنس پگرءِ عظمیں حاصلاں چہ یکے۔ راجدپتر ءُ سیاسی بنگپانی سرا پگری انتشار ءُ بے رہبندی ءِ جاہء یک ہمسنگ ءُ ہوار بندیں سائنسہ لیکہے برجا بوت‘‘۔(66)۔		
جدلیات ءُ مادنی راجدپترءِ ضابط بندیء فلسفہءِ تہا اے آشوبءِ ایدگہ دروشم ہم جاہ دات انت فلسفہءِ بنگپ ءُ ایشیءِ مول ءُ مرادء ابید ایدگہ علم، عمل کرد ءُ آشوبی جہدءِ ہمراہی آئیءِ سیادیانی تہا ہما بدلی پدر بوت۔			
نی فلسفہءِ اے معناءِ واستا ہچ جاہ نیست کہ ایشیءِ ردء فلسفہ ایدگہ علم، عمل کرد ءُ آشوبی جہدء چہ جتا ضدین چیزے ہیال بہ بیت۔ مارکس ءُ اینگلزء ساریءِ فلسفیانی گورا راجمانی زندگیءِ میانء رہوت ءُ سیادیء رہوت دیانء دلیلء گوں مناک کنگءِ بود نہ بوتگ ءُ نے آ فلسفہءِ ردومءِ واستا راجمانی شرطءِ درانگازگءِ قابل ات ءُ فلسفہءِ تہا ہم اے سکت نیست ات کہ اے راجمانی کارگزاریاں پیوست بہ کنت۔					
کہ فلسفہءِ بحت انت ، مپینوزا گشیت کہ گریوگ یا کندگ فلسفیءِ کار نہ اِنت بلکیں آئیءِ مول ءُ مراد پہمگ ءُ معنا کنگ انت آ تہنا است ءُ مظاہرءِ گیشگیواریء کنت ۔ مارکس فلسفہ ہم وجودءِ گیشگیواریء کنت بلے گیشگیواریءِ ہمراہیء اے سبقء ہم دنت کہ کوہنءِ تہا نوکین کونپل پرچا شوہازگ بہ بنت کہ اے زاہر اوں بہ بنت۔ دیمروئی ءُ بن ردومءِ ہاسیں میل چتور دارگ بہ بنت ءُ اے علمءِ رژناہیء چون سینگارگ بہ بنت۔ کارل مارکس نویسیت‘‘ انگتا دنیاءِ فلسفہ تہنا جتا جتائیں گیشگیواری کتگ بلے جیڑہ ایش اِنت کہ چون بدل کنگ بہ بیت۔ (67)اے وڑا فلسفہء وتی راجمانی بستار ءُ نمایتءِ جاریں وڑےء پاہارشانی بوت۔ فلسفہ بن اصلء نگد گرگءِ یک سلاہے ءُ اے سلاہءِ ردء وت اے سلاہءِ سرا نگد ہم سلاہے بزاں اے راجمانءِ اژ ٹہشتءِ یک وسیلہ یے۔			
علمانی نظامءِ تہا فلسفہءِ ٹہشت ہم بدلیءِ شلاں چہ گوزان بیت مارکسء چہ ساریءِ فلسفیانی ہیال ات کہ فلسفہء دنیاءِ معنا کنگ ءُ سرپدیءِ جہدءِ تہا نادریں مقامے حاصل انت۔ آ علمانی علم اِنت فلسفی سائنسی حاصلانی نیمگا بائد اِنت کہ حقیریں میلے مہ دار انت۔ فلسفہ وت ہمیشانی بنپدء برجا انت ءُ ہمیشانی داتگیں نکانانی وسیلہ ابرم، راجمان ءُ پگرء عمومیں ءُ عالمگیریں رہبنداں درانگاز کت کنت۔ فلسفہ جہانءِ لیکہءِ کارء پیلو کنانء دنیاءِ معنا کنگءِ موہ ہم دریافت کنت ءُ طریقیاتءِ لیکہے پیش کنت۔						
مارکسء چہ ساریءِ فلسفیانی ہیال ات کہ آہانی فلسفہ جہانءِ بابتء بیرگ، سرجم ءُ گُڈی ایں علم دنت۔ مارکس ءُ اینگلزء عمل، راجمانی زند ءُ علمءِ بازیں نادریں کارگل ءُ فلسفہءِ میانءِ مہکمیں رہوتءِ ثبوت دیانء اے گشتگ کہ مارکسی فلسفہ یکشلہ دیمروئی ءُ وی بنپدی لیکہءِ یکشلہ ردومءِ مفروضء کنت۔ مارکس پگر یک ستکے نہ اِنت۔ آ رہشونیءِ عملے ءُ ایشیءِ ساچشتی وصف ایشیء جتائیں رنگےءِ واہند کنت۔							
لیننءِ کتابانی تہا فلسفہءِ گیشتر دیمروئی مارکسی پگرءِ ساچشتی وصف ءُ اجتماعی عملء چہ ایشیءِ جہلانکیں رہوتیءِ غماز اِنت لینن نویسیت ’’ ما مارکسءِ فلسفہء نے سرجم ءُ کامل گشیں ءُ نے ایشیءِ بے نگد گشیں مئے ہیالء مارکسی پگرء سائنسءِ بن ہشت ایر کتگ ءُ نی اے راجئنءِ واہندانی سرا اِنت کہ ہر گورا ایشیء الکاپء ردوم بہ دینت۔ چہ اے وڑ کنگء گوں آ زندگیءِ رپتارء گوں ہم گام بوت کننت‘‘۔(68)	 
نوکیں دور، نوکیں راجمانی ، معاشی ءُ سیاسی جاور ، فلسفہءِ علم ءُ ربیدگءِ دیمرو ئی، اے دُراہیں چیزانی فلسفہ ایں تعمیماتءِ متقامتی انت۔ لیننء مارکسی پگرہما وہدء بامء بران کت وہدے سرمایہ داریں نظامتباہیءِ اہدءِ تہا ات آ وتی گُڈی دورءِ تہا ایر کپان ات ءُ راجئن ءُ یکجاہی آشوبءِ دارکیں دور سرونء رستگ ات بیستمی کرنءِ اول سرا آشوبیانی بنجاہء روسء شُت۔ اے وہدی اِدا معاشی ، سیاسی ، ءُ ارواہی ضدین جُہلء کپتگ اتنت۔ ءُ اے ملک یا اِستان استعماریتءِ سانکلءِ نزوریں دمگے ات۔ عمیق ضدینءِ اے دورءِ تہا مارکس پگرءِ سرا ہٗون واریں اُرش بوتگ ات ءُ اے جُہد کنگ بوتگ کہ مارکس ءُ اینگلزءِ علم جتا جتائیں بورژوا پگرانی کمکء گیشتر پاہازبہ بنت۔ حیاتیاتءِ پڑء ہم ہاسیں بدلی پدر بٗوہان اتنت۔ مادنء ساخت ءُ جوڑشتءِ بابتء کوہن ایں پگر رد کنگ بوتگ اتنت۔ ءُ سائنسءِ دیمروئیءِ واستا نوکیں طریقیانی شکل سازگ درکار ات۔	
اے جاورانی تہا نہ تہنا مارکسءِ پگرءِ رکینگی ات بلکیں ہم درکار ات۔ کہ عمل لوٹ، آشوبی جہد ءُ ابرمی ءُ راجمانی علمانی ٹپاسگء گوں جدلیاتی ءُ مادنی راجدپتر گیشتر گیشّنگ بہ بیت۔ لیننء وتی کتاب’’ مادن پہمئنی ءُ آموزنی نگد‘‘ فلسفہ ایں مشاہدہ، متشدد مادن پہمئنءِ ارزشت ءُ سیاست ءُ آشوبءِ تہا وتی وہدءِ ہاسیں سوالانی جواب داتگ انت لیننء مارکسءِ مادن پہمئنءِ لیکہء سرے پر کنگ ءُ جوان کتگ ءُ مارکسءِ علمءِ لیکہء بامء سر کتگ ٹکی جسد ، آشوب، اِستان، راجدپترءِ تہا مہلوک ءُ شخصءِ کرد ءُ راجشن ایں راجمانےءِ ٹہشتءِ سرا مارکسی علمءِ تہا بازیں گیشی یے کتگ۔ آئیء مارکسی پگرءِ مسخکنگءِ ہلاپءِ جہدءِ وزم ہم گیشگیوار کتگ ءُ بورژوا لیکہ ءُ ترمیم پسندیءِ سرا نگد گرگءِ رہبند ہم گشتگ فلسفہءِ تہا آئیء پلوئی ءُ طرفداریءِ انچیں رہبندےءِ الکاپء گیشگیواری کتگ آ ہم ارزشت داریت۔ 
مروچاں کمیونسٹ پارٹی آف سوویت یونین ءُ ایدگہ راجئن ایں گلانی یکجائیں جہدءِ وسیلہء مارکسی لیننی پگر گیش کنگ بٗوہگء اِنت۔ اے گل وتی عمل کردانی واستا مارکسی فلسفہء چہ رہشونی زور انت۔ وتی بن ردومءِ شلءِ تہا مارکسی ءُ لیننی فلسفہ سک باز مشکلاں ءُ چیر ءُ سر اِنت ءُ آ ایانی توجیلءِ واستا جہد کنگء اِنت۔	
اے جیڑہانی تہا دیمروئی ایں راجئنءِ لیکہءِ فلسفہ ایں بنپد۔ راجئن ایں زندگی ءُ میان استمانیءِ میانءِ رہوت ءُ ایدگہ چیزانی بابت باوست ءُ امور ست انت۔ مارکس لینن پگر وتی لیکہی دژمنانی گیش بوتگیں اُرشانی ہم جوابء دئیگء اِنت۔
مارکس لینن پگر یک میان استمانی عظمیں مظہرے۔ اے تمامیں استانءِ دُراہیں محنت کشانی آشوبی جہدءِ پریسءِ تعمیمء کنت۔ مارکس، اینگلزءُ لیننءِ پگرءِ ہمگیریں طاقت اے پگرءِ راستیءِ تہا اندیم اِنت۔ راجدپترءِ پیش گامیء گوں مارکس نوک ءُ نوکیں سوبمندیاں چہ گوزان اِنت لیننء عظمیں راجئن اکتوبرءِ آشوبءِ بنداتء گشتگ کہ آؤکیں دورءِ تہا یک عظمیں سوبمندی یے پرولتاریہ ٹکءِ لیکہ بزاں مارکسی پگرءِ وداریگ اِنت‘‘ () مروچی لیننءِ اے لبزانی راستی شریں وڑےء مناک بوتگ۔

لیکہ: مارکسزم ءُ راجمانی بدلی ءِ عمل
رؤف نظامانی 

	زندگی یکشلہ گوزیت، بلے اے یک تچکیں راہے ء یکشل نہ اِنت۔ ایشی ءِ بازیں چست ءُ ایر بِنا بنت۔ اے زند ءِ اے سفر نہ اوشتیت بلکیں یکشلہ دیما روان کنت۔اے گپءُ چیزاں ابید لیکہانی سرا عملین ءُ بندگ بیت۔اے جاورانی نوشت بنت ءُ وہد ءِ سفر ء انچو کہ راجمان بدل بوہان بیت اے ہم بدل بوہگ ء گوں راجدپتر ءِ بہر جوڑ بوہان بنت۔ اے ہلاس نہ بنت بلکیں نوکیں لیکہاں ودی کنان بنت ءُ پہ ایشانی دیمروی ءُ پیشگامی ء بُنزہ ءُ گواجن ءِ وڑا کار آمد بنت۔ انچو کہ دریا زِر ءِ تہا بدل بوہان بیت۔
	اہدی زمانگاں جہان ءِ گیشگیواری ءُ انسان پہ عملے ءِ سرا آمادہ کنگ ءِ کار بُن اصل ء دین ءِ ڈُبا ات۔ فلسفہ ءِ کار تہنا زندگی ءُ جہان ءِ پہمگ ءِ حد ء بستگ ات۔ مارکسزم ہما بے دین اِیں لیکہ اِنت کہ راجمان ءِ پہمگ ء گوں راجمان ءِ بدل کنگ ءِ ہم سوج ء دنت۔
	کارل مارکس ءِ نام ءِ رِد ء مارکسزم ءِ بنیاد ء کارل مارکس ءِ ہما لیکہ ءُ حیال است انت کہ اے تہنا یک مردمے ءِ سسا ءِ حیالانی گرنچ نہ انت بلکیں اے لیکہ انچیں مکتبیں فکرے ءِ رنگ ء اِنت کہ وہد ءِ بدلی ء گوں مرد ایشی ءِ تہا وتی بہر ء مان کنان بنت۔
	ہر راجمان لہتے ستک، دینءُ لیکہاں وتی جاور ءُ چاگرد (ماحول) ءِ رِد ء زُوریت۔چونائی ء نادریں وڑے ء ہندومت ءِ بابت ء اے گُشگ بیت کہ اے یک انچیں ولے (ول مطلب بیل) کہ ہر آ ستک ئُپ لیکہ ء وتی تہا ٹٹائیت کہ ایشی ء گوں ہمدپ بہ بیت۔ اے درگت ء لیکہ زانت وتی راجمان ءِ بابت ء اے پیش گُشی کن انت کہ نہ تہنا ایدگہ راجمانانی سرا عملین ءُ لاگو بنت بلکیں رد ہم بنت۔ ہمے وڑا کارل مارکس ءِ انگلینڈ ءُ جرمنی ءِ آشوب ، روس ءِ جاور ءُ آشوب ءِ بابت ء پیش گُشی رد بوت انت۔
	مارکسزم ءِ بابت ء باوست ءِ شل انگتہ برجا اِنت۔ البت دین ءُ ستک ءِ وڑا اِدا ہم اختلاف چو کفر ءِ وڑا اِنتءُ اے وڑین ء بدلی پسند ءُ سرمایہ داری ءِ ایجنٹ گُشگ بیت۔ بلے اے لیکہ ءِ تہا ہمنچو جان است کہ ایشی ءِ بابت ء باوست انگت برجا انت۔
	سوویت یونین ءِ زوال ء مارکسزم ءُ سوشلزم ءِ بابت ء بازنوکیں سوال ودی کُتگ۔ اے سوال سکیں ترندی یے گوں دیما اتکگ کہ سوشلزم عمل کنگ ءِ قابلیں عملے یا سرمایہ داری یا سرمایہ دارانہ جمہوریت انسان ءِ سیاسی ءُ راجمانی بُن ردوم ءِ (کا انت) اِنت کہ ایشی ءِ پدریں جار جنان ء راجدپتر ءِ ہلاسی ءِ جار جتگ۔ دومی نیمگا انچو کہ ہر ستک ءُ لیکہ ءِ رندگیر دائما وتی بے سوبینی ءِ اندیم کنگ ء وڑ وڑیں دلیل دیئنت کہ بُن اصل ء لیکہ شر اِنت بلے ایشی ءِ سرا کامل ء عمل نہ بوتگ، چہ اے وڑی ء ہما آسر پہ مارا لیکہ ءِ کارمرزی ء حاصل کنگی اِنت ، آ حاصل نہ بوت۔ ہمے وڑا آ گشئنت کہ سوشلسٹ بلاک ءِ زوال سوشلزم ءِ زوال نہ اِنت بلکیں ایشی ءِ سرا کامل ء عمل نہ کنگ ءِ آسر اِنت۔
	رُشد پذیریں ملکانی راجمانی جوڑشت انگت اے سطح ء سر بوتگ کہ آ ستک، دین ءُ لیکہ ء چیلنج کُت بکن انت ءُ آہاں وتی باوست ءِ رِد ء بدار انت۔ پمشکا اِدا اگاں کسے یک ستک یا لیکہے ءِ بدلہ دگہ یکے بُہ زُوریت گڑا مردم ءِ مئیل یک بیرگیں ستک داریے بیت کہ ہر وڑا وتی نوک داشتگیں ستک یا لیکہ ءِ راست گُشگ ءِ جہد ء کنت ءُ ہچ وڑا ایشی ءِ سرا نگد ء برداش نک کن انت۔ اگاں ما یک لیکہے ء سائنسی لیکہ گُشیں گڑا آئی ءِ ٹپاسگ ءِ یک وزم ءُ طریقہے۔ انچو کہ طبعی سائنس ءِ یک لیکہے لیبارٹری ٹیسٹ ءِ وسیلہء راست یا رد منّاک کنگ بیت۔ ہمے وڑا راجمان ء گوں ہواریں لیکہ ء راجمانی عمل ءِ وسیلہ ء ٹپاسگ بیتءُ چہ ایشی ء ایشی ءِ راست یا رد بوہگ ءِ منّاک رسیت۔ راجمانی جاورانی تہا بدلی ہم لیکہ ءِ افادیت ءِ بابت ء سوال دیما کاریت۔ اے وڑیں حال ءِ تہا اے گپ ءِ ضرورت بیت کہ سسا ساڑی کنگ بہ بیت ءُ اختلافیں گپے ءِ صدمہ ء چہ دوچار مہ بنت۔ پمشکا ماوزے تنگ ء گُشتگ کہ آ وہد ہم اتک کنت کہ دینی کتابانی وڑا مردم مارکس، لینن ءُ ماؤ ءِ کتاباں ہم ستک ءِ رحل ءِ سرا ایر کن انت ءُ ایشانی ہچ وڑیں کارج نہ بیت۔
	مارکسزم چونائی ء سرمایہ دارنہ نظام ءِ لیکہ اِنت۔ معاشی حوالہ ء سوشلزم ہم سرمایہ داری ءِ یک رُشدیں شکلے۔ ہمے وڑا سرمایہ داریت ءِ است بوہگ ء گوں مارکسزم ءِ افادیت ہم برجا بنت۔ سوشلسٹ بلاک ءِ زوال ء پد امریکہ ءِ سربراہی ء سرمایہ دار دنیا ءِ معاشی ردوم ءِ دور ء گوستگ ات۔ پمشکاداں استیں معاشی ءُ مالیاتی بحران ء ساری اے لیکہ وتی بیہاں محکم کنان ات کہ سرمایہ داری ءِ تہا انسانی ذات ءِ دراہیں جیڑہانی توجیل است۔ اے نیام ء اے لیکہ ہم پکہ بوہان ات کہ کساد بازی چونائی ء سرمایہ داری ءِ یک ہژدری اِیں بہرے کہ مروچاں گزشت ءِ گپ اِنت ءُ یکشلہ دیمروی ءِ عمل سرمایہ داری ءِ خلاصہ اِنت۔ بلے اے گپ راست نہ ات، امریکہ ءِ مالیاتی بحران ء تیوگیں سرمایہ دارنہ دنیا ٹٹاتگ ات۔ اے گپ پکہ اِنت سرمایہ دارانہ استان ءِ کمک ءُ تعاون ء چہ رُودیت ءُ دیمروی کنت۔ استیں بحران ء گشئے اے عمل ءِ سرا مُہرے جتگ۔ امریکہ، برطانیہ ءُ ایدگہ سرمایہ دارنہ ملکاں نظام ءِ رکینگ ءِ واستہ مزنیں رقمے بینک ء وتی مہلوک ءُ گہگیری ء چہ پد ہم جمع کُتگ۔ 1930 یا گزشت ءِ کجام ہم بحرانے ء گوں ایشی ءِ شبین ءُ تشبیہ دئیگ نہ بیت۔ اے بحران ء نہ تہنا دنیا ءِ یک شاہگانیں بہرے وتی دامن ٹٹاتگ ات بلکیں شش سال ء گیش ءِ گوزگ ء پد ہم گزشت قریب ء ہلاس بوہگ ءِ آثار گندگ نہ بنت۔
 	اے بحران ءِ آسر ء یک رندے پدا سرمایہ دارانہ دنیا ءِ تہا سوشلزم ءِ آواز گوشاں کپت۔ بینکانی سرمایہ ءُ سرکار ءِ تہا انتظامیہ ءِ گیش بوتگیں دست مانجنی ءُ بہر یک رندے پدا اے سوالے ودی کُتگ کہ برطانیہ ءُ امریکہ ءِ بینک قومیانے ءِ نیمگا برگ ء انت کہ چد ءُ پیش اے وڑیں ربیت نہ بوتگ۔ مارکس ءِ کتابانی طلب پدا گیش بوت کہ بوت کنت ایشانی تہا استیں بحران ءِ یک توجیلے دست بہ کپیت۔ چہ اے حال ء بازیں نیمگاں اے وشی پہمی ء جہہ جتگ ات کہ بوت کنت اے سوشلزم ءِ اژزندی یا احیا اِنت۔ بلے حیال چہ بُن رد بوت۔ سرمایہ داری ء انچیں استانے ءِ یا استانانی پُشت ءُ پناہی حاصل اِنت کہ ایشی ءِ مول ءُ مراد ہر وڑا اے نظام ءِ رکینگ اِنت۔ بدلی ءِ واستہ شورداریں (موضوعی) قوت ءِ بوہگ المی اِنت کہ استانے ءِ مٹبدل یا متبادلے پیش کُت بکنت۔ اے گپ ء دُراھ سرپد انت کہ سرمایہ داریں ملکانی تہا معاشی بحران ءُ بے روزگاری ءُ ایدگہ بازیں چیزے وتی سکرات ء سر انت بلے سیاسی درگت ء ایشی ءِ حلاپ ء عوام ءِ تہا ہچ وڑیں قابلیں زہرشانی ءُ جُنز ءِ المان نہ گواہیت۔ اے مالیاتی بحران ءِ آسر ء گلوبلائزیشن ءُ ایشی ءِ حلاپ ء تحریک ہر دوہیں پُشت ء کپت انت۔ چونائی ء ہم اگاں اے تحریک ءِ ریس پریس کنگ بہ بیت گڑا اے زانگ بیت کہ ایشی ءِ این جی اوز (NGOs) ءِ مزنیں کردے استءُ ایشی ء ہچ وڑیں سیاسی ایجنڈا یا پروگرام نیست۔ وت رُدیں تحریک مہلوک ءِ زہر ءِ زہرشانی انت ءُ باز وہد ء اے مزنیں بدلیاں ودی کن انت بلے بے راہ بوہگ ءِ بنپد ء اے وتی طلبیں آسر ء حاصل کُت نہ کن انت۔
	اے وہدی کمیونسٹ تحریک جہانی سطح ء یک بحرانے ءِ شکار اِنت۔ ایشی ءِ مستریں سبب لیکہ ءِ بحرانی یا لیکہی بحرانی اِنت۔ اے گپ انگت گیشینگ نہ بوتگ کہ لیکہی رنگ ء کجام راہ راست اِنت۔ یا سرمایہ دارانہ جمہوریت ء گوں اے حاصل بیت ؟ یا سوشلزم ءِ تصور یک سوشل ویلفیئر استانے ءِ بُنہِشت بوت کنت؟ یا سلاہ ءِ بنپد ء جنگ ء چہ آشوب ءِ راہ متروک بوتگ انت؟ ۔ اے وڑیں بازیں سوال است انت کہ ایشانی پسو کمیونسٹ پارٹی یا ایشی ءِ رہشونانی گورا نیست۔
	ایشی ءِ یک سببے ہمیش اِنت کہ بازیں ملکانی تہا پہ وتی ءِ نام ءِ برجم کنگ ء وتا سرمایہ داریں نظام ءِ تہا گیگ کُتگ۔ ایشی ءِ چین، بنگال ءُ سوویت یونین ءِ کمیونسٹ پارٹیاں ہوار ایدگہ بازینے ہوار اِنت۔
	دنیا ءِ بازیں ملکانی وڑا پاکستان ء ہم کمیونسٹانی جاور چو ستائش ءِ وڑا نہ اِنت کہ ستا بہ بیت۔اے گپ ءِ است بوہگ ء گوں انگت ہم مارکسی زانتکار معاشی،سیاسی ءُ راجمانی جاوراں ڈالچار کنان ء اے گُش انت کہ پہ آشوب ء دُراہیں بنزہ است انت بلے اے بنزہانی یکجاہ کنوک ءُ کارمرز کنوک نیست۔ ملک ءِ لفٹ ءِ بازیں حزب است انت کہ ایشانی وہد وہد ءِ سرا یکجاہ ءُ اختلاف ءِ لیب گوازی بوہان بیت۔ بلے ایشانی یکجاہ نندگ یا جتا بوہگ ء چہ ملکی سیاست ہر یکے ءِ سرا قابل ستا اثر دور نہ دنت۔ ایشی ءِ بنیادی سبب اِیش اِنت کہ مہلوک ءِ تہا اے حزبانی یکجاہیں یا یکتاہیں وڑے ء پوریا گر ، نودربرانی تہا نادریں وڑے ء اثر نیست۔ایشی ءِ سبب ء ایشانی پہمتگیں ہر ہمک لیکہ ءِ ہچ وڑیں نوٹس زُورگ نہ بیت کہ ایشی ءِ یک اثرے نشان بہ بیت۔لہتے مارکسی حزب روچ مروچی ہم ٹراٹسکی ءُ اسٹالن ءِ نہ تپاکی ءِ مانشاں تل جنان ء کوہنیں حسابے ءِ کتاب کنگ ء دزگٹ انت۔
	منیجمنٹ سائنس ءِ تہا آؤٹ آف بُکس فکر کنگ ءِ گالبند مروچاں ارزشت ءِ واہند اِنت۔ ایشی ءِ مطلب جیڑہانی توجیل کنگ ءِ واستہ یک انچیں اپروچ یے وزم ءِ زُورگ اِنت کہ ربیت ءُ مدامی اِیں چیزاں چہ جتا بہ بیتءُ یک ساچشتی سسایے ءِ راہاں نشان بہ کنت۔ بیرگ ء ہمے وڑا تہنا ہشُکیں جیڑگ ء کار شر نہ بنت کہ جیڑہانی نوعیت ءُ پوریاگر ءِ جنجالانی تہا بدلی نیست پمشکا سوشلزم ءِ ارزشت وتی جاہ ء برجا اِنت۔ اے لیکہ ء چہ ستک ءُ مہر و زاہر نہ بیت بلے ایشی ءِ راستی ءِ کساس ایشی ءِ عمل ءِ تہا اِنت۔ یک بستگیں راہے ء چہ کنزگ ء پد نوکیں فکرے جنگی اِنت ، بلکیں یک نوکیں فکرے درکار اِنت۔ انسان وتی سرپدیں راجدپتر ءِ تہا بازسوبمندی ءُ بے سوبیاں ازمون ءُ تجربہ کنان اِنت۔ ستک ءِ دام ء چہ درآہگی اِنت ءُ فکرے ءِ یک نوکیں شلے بندات کنگی اِنت ، پدا پہ جہد ء نوکیں وزم ءُ ٹہکارے دارگی اِنت۔ ہمے بُن اصل ء مارکس ءِ درس اِنت ءُ آئی ءِ ستا ءِ یات کنگ ءِ راہ اِنت۔ (رجانکار: امین)۔
مادر سالاری ءُ جنسی گنوکی ءِ آسر 
Matriarchy and Consequence of Sexual Deviations
امین ضامن بلوچ

	اے نبشتانک جنین ءِ جنسی آزاتی ءِ بنپد ء قضیہاں بیان کنان ء دو جنسی گنوکی نشان کنگ بیت، ایشانی نکتہ چو اے وڑ انت : 
	1۔ مادر سالاری ءِ جنسی آزاتی ء چہ آئی ءِ تمنی واک بوہگ ءِ گپ راجدپتری ءُ لسانی رنگ ء محکم نہ بیت 
	2۔ مادر سالاری ءِ جنسی آزاتی ءِ قضیہ مرد ءِ جنسی آزاتی ء چہ زُورگ بوتگ، بلے مرد ءِ جنسی آزاتی ءُ جنین ءِ جنسی آزاتی ءِ تہا تبکبندیں تپاوت categorical difference است۔ 
	3۔ چونائی ء مادر سالاری مرد (تمن ءِ اتھارٹی)ءِ سیکسی طاقت ءِ نہ بوہگ ء چہ جنسی جذبہ ءِ مستی ءِ بنپد ء محکم بوتگ
	4۔ اگاں مادرسالاری پدا برجا کنگ بہ بیت گڑا اے مرد ء میسکزم(masochism) ءِ جنسی گنوکی ءِ تہا مان کنت	

	لبزانی است بوہگ دنیا ءِ تہا ہما لبز ءِ واقعی actual بوہگ ءِ مانزمان اِنت۔ بزاں ہما چیز واقعی actualise بوتگ آلبز ءِ معنائی وجود است۔ دانکہ چیزے دنیا ءِ تہا واقعی مہ بیت آئی ءِ نام نہ بیت۔ مدرسری دؤر ءِ بابت ء زانتکاراے گُمان کن انت کہ اے دؤر ء اتھارٹی مات بزاں فیمیل ات۔
	چونائی ء مادر سالاری دؤر ء زالبول ء تہنا یک انچیں آزاتی یے حاصل ات کہ اے آزاتی آئی ءِ اصلی ذات اِنت۔ موجری آئی ءِ اے آزاتی ءِ دارگ ءُ چہ آزاتی ء آئی ءِ کارانی مکن کنگ ءِ پیداوار اِنت۔ مادرسالاری زمانگ ء زالبول ء تہنا سیکس کنگ ءِ آزاتی بوتگ ءُ اے آزاتی پہ آئی ءِ راجمانی بستار پہ یک پیداک کنوکے ءِ حوالہ ء برجا ات۔ آپمشکا چُکانی مستر ات کہ چُک آئی ءِ بدن ء چہ پیداک بوتگ انت۔
	چُک ءِ پت ءِ پمشکا نیست ات کہ زالبولیں آزاتیں سیکس ء مرد ءِ اے خطا guilty ہلاس کُتگ ات کہ مرد سیکس ءِ انزال بوہگ ء پد اے خطا ء ماریت۔ اگاں انسان اے خطا ء چہ آزات کنگ مہ بیت گڑا اے وتی خطا ءِ توجیل ء مہر ءِ تہا شوہازیتءُ وتی چُک ء گوں مہر کنت۔ آزاتیں سیکس زالبول ء کُتگ ات لہٰذا اے آزاتی ء چہ چُک ءِ توم کپگ ، آئی ءِ خطا ات بلے اے خطا ء توجیلے درکار ات کہ نفسیاتی حوالہ ء ایشی ء سپورٹ بکنت، اے درگت ء چُک ءِ آئی ءِ خطا ءِ توجیل ات۔ایشی ءِ مثال چو کہبگ ءِ ہما دعویٰ ئیگ اِنت کہ وتی گِراک ء گوں مہر کنگ ء پد وتی نادراہی بزاں لاپ پُری ءِ گپ ء بہ جنت بلکیں وتی لاپ پُری ءِ علت ء ہمے گِراک ءِ سیکس ءِ انزالی بہ لیکیت۔ اے درگت ء مرد ء سک توریت۔ بلکیں آ اے سیکس ءِ خطا ء وتی نہ لیکیت پرچہ کہ آزاتیں سیکس جنین ء کُتگ۔ اگاں سیکس جنین ء کُتگ بزاں گناہ ہم جنین ئیگ اِنت۔ چونائی ء زال ءُ کہبگ ءِ میان ءِ تپاوت ہم ہمیش اِنت کہ چہ ایشاں یک سیکسے وڑے نہ وڑے ء یک جوڑشت یا رہبندے ءِ رِد ء تعین بیت البتہ دومی ءِ سیکس تعین نہ بیت بلکیں سیکس ءِ ادارہ آزاتیں سیکس ءِ بہا کنوکے ءِ بستار ء تعین بیت بزاں سیکس آزات اِنت بلے ادارہ آزات نہ اِنت۔ 
	انچو کہ گلوبل مارچ اگئنسٹ چائلڈ لیبر the Network Global March against Child Labourءِ 2014ءِ رپورٹ ءِ رِد ء انڈیا ءِ تہا کمرشل سیکس انڈسٹری سال ءِ سرا انڈیا ءِ بازدہ revenueءِ واستہ کساس سے سد چِل ءُ سے (343) بلین ڈالر پیداک کنت۔ DAWN News, 23 January 2016, pp. 15
	بلے زالبول ءِ سیکشوئل آزاتی ءِ مطلب اے نہ اِنت کہ تمن ءِ مستر ہم ہمیش ات۔ چونائی ء جنین ءِ مستری ءِ گپ ہم مرد ءِ مستری ءِ قضیہ ءِ حساب ء رُودینگ بوتگ البتہ ہر دوئینانی میان ء یک کیٹاگوریکل تپاوتے است۔ انچو کہ مرد ءِ سیکشوئل فریڈم ء چہ اے آسرال زُور بوتگ کہ تمن ءِ مستر اِنت ، ہمے وڑا پہ زالبول ء ہم یکیں وڑے ءِ قضیہ یے بندگ بوتگ۔ حتیٰ کہ راجدپتر ءِ تہا سیکشوئل فریڈم برے ربیت ، برے دین، برے اتھارٹی ءِ رنگ ء تعین ات۔لہٰذا آئی ءِ سیکس ء ِ تعین بوہگ ء آئی ءِ سیکس جائز گُشت ءُ ایشی ء رواج دات۔ بلے جنین ء اے سیکشوئل فریڈم ءِ تعینیں پیٹرن نہ رست۔ بوت کنت کسے بُگشیت کہ بوت کنت زالبول ء ہم اے متعین اِیں رہبندانی پلہ مرزی حاصل بوتگ ءُ جنین وتی زمانگ ءِ اتھارٹی جوڑ بوتگ ات ءُ آئی ءِ بستار چو مستر ئیگ ء ات۔ گڑا ایشی ءِ جواب ہمیش اِنت کہ اگاں جنین ءِ مستری تمن ءِ تہا اکچوئلائز بوتگ گڑا جنین ءِ حاکمی ء چی نام دئیگ بوتگ۔ اِسم ءِ اکچوئلائز نہ بوہگ ء چہ اے گپ ءِ احتمال محکم بیت کہ آ دؤر ء تمنانی مستر جنیں نہ بوتگ انت۔ بلکیں مردین ءِ اتھارٹی ء چہ جنین ء فری سیکس ءِ اجازت رستگ ات۔ گُمان بیت کہ تمن ءِ مستر مرد ات ءُ ایدگہ دُراہ ایشی ءِ دست ءِ چیر ء اِت انت۔ بلے ہمے اتھارٹی (مرد) احتمال اِنت کہ جنس ءِ درگت ء گنوکے ات بزاں سیکشوئلی ڈیویئٹ sexually deviate ات۔ وہدے ایشی ء کسے ء گوں سیکس کنگ ءِ جُہد کُت گڑا اے پیش مہر before-playء گوں انزال بوت( پیش مہر ءِ مطلب سیکس ء چہ سیکس ءِ ماحول ءِ اڑ کنگ، جنین ءِ انچیں جاہانی دست جنگ ءُ چُکگ کہ جنین وتی مستی ءِ تب ء سر بہ بیت، پرچہ کہ جنسی مستی آئی ءِ جذبہانی رِد ء انت ، پہ وشیں سیکس ء اول سرا آئی ءِ ہمے جذبہ پاد کنگ بیت کہ آئی ءِ مستی ہمے جذبہ ءِ تہا اِنت، بلے مردءِ دُراہیں جذبہ آئی ءِ سیکشوئل مستی ءِ تہا انت Dr Javid, Marriage Guide, pp 38)۔ وہدے جنین ءِ جذبہ پاد بہ اِت داں آ وہد ء (باز براں) مرد ءِ مستی انزال ء پد ہلاس بیت۔ بلے اگاں جنین ءِ مستی وتی تب ء اتک گڑا جنین مستی ء سیکس ءِ انزال ء گوں توجیل کنگ لوٹیت۔ چو کہ مرد ساری ء چہ انزال بوتگ ات ۔ مرد تہناوتی جذبہاں ہلاہوش کُت بکنت ءُ بدن ء سیکسی اعضا ء کار گِپت مہ کنت، بزاں آ سیکشوئلی ڈیوئٹ اِنت۔ اتھارٹی وہدے پیش مہر ء چہ انزال بوت بزاں آئیءِ جذبہاں بائند کُتگ ات ءُ آئیءِ اعضا ء کار نہ کُتگ ات۔ چونائی ء وہدے مرد ءِ سیکشوئل ڈیویشن ء جنین بہ زانت گڑا مرد ، دوبر آ جنین ء گوں سیکس کنگ ءِ واہگ نہ داریت پرچہ کہ مرد چہ آئی ء سپریسڈ اِنت ۔ لہٰذا پیش مہر ء پد وہدے جنین سردار ءِ گورا چہ فارغ بوت گڑا آ اے دمانہ ء مستی ء سر ات، پہ وتی مستی ءِ گلینگ ء آئی ء دگہ یکے ء گوں سیکسے انزال کُت۔
	جنسی گنوکے ءِ سیکس ء وہدے دوبر پہ جذبہ ء جہہ جت گڑا آئی ء دگہ جنین ء گوں سیکس کنگ ءِ جُہد کُت کہ اول ء چہ ایشی ءِ سیکس سپریسڈ ات۔ تمن ءِ واجہ ءِ اے عمل ء چہ تمن ءِ تہا جنین ء بے رسمی اِیں حوالہ یے ء سیکس کنگ ء آزاتی رست۔ اے سیکشوئل فریڈم ء چہ جنین ءِ تہنا سیکشوئل اتھارٹی برجا بوت۔
	فیمن ازم ءِ مستریں اوگام جنین ءِ سیکشوئل آزاتی اِنت۔ زالبول اگاں سیکشوئلی آزات کنگ بہ بیت گڑا اے مرد ءِ اجتماعی سیکشوئل ڈیویشن ءِ جار بیت ۔ اگاں زالبول آزات بہ بیت گڑا مرد سیکشوئلی ڈیویئٹ بوہان ء میسیکسٹے جوڑ بیت۔
	چہ اے گپاں اے زانگ بیت عصمت جنسی گنوکی ءِ رنگ ء چیلنج کُتگ ات ءُ پدرسری ء چہ مدرسری سسٹمے جوڑ کُتگ ات اِش ءُ پدا ملکیت ء عصمت ءِ قدر کنان ء جنین موجر کُتگ ات ءُ پدرسری نظامء ساہ بکشاتگ ات۔

ہلاس
گِدار
	مہر گمءِ شپءُ روچ
اے گدار ءِ بندات ایرانی لچّہ ءِ شاعر سہراب سپیری ءِ اے بنداں چہ بیت
	’’ آپء لُڈ مکن
	بگندئے آدستء کپوتے تُنّء پروشگء بہ بیت
	یا دور جنگلے ء مُرگے بانزلاں شودگء بہ بیت
گِدار بندات بوت.....
(۱)
	وانوک درگوز بکن انت کہ چندیں ماہ بیت منی گدارءِ کارستء ھچ واک نہ کنت کہ وتی روچ ءُ شپاں بہ نبیس اِیت۔ ھپتگے بیت پدا ھما زھیرنالیں شھرء اتکگ کہ ھچ دوست ئےِ نہ بیت۔ ھمے کہ آ اِدء چہ رزا گیپت ، آ چہ گلء بانزل جنان کنگ گوشے زاناں بال اِنت۔ بلے آئی ءِ کیسّگ ء پانزدہ ءُ شانزدہ ھزار بہ بیت گُڑا راہ ءِ نہ وشّیاں ھچ کمار نہ کنت بلے ھمے کہ آئی ءِ وشیانی موسم آسر بیت آ گوشے کسّےء ڈبّےء کُرتگ ءُ آورتگ۔ نہ آئی ءِ پاد دیمء رونت نہ دگہ وشیں ھیالے سازیت۔
	مروچاں آھانی دوار گِس(ٹیچر فیملی ھاسٹل) ء جنینے ھاکروپے کیت۔ ھمے کہ نیمروچ ءِ ۳بج بیت آ دریگ ءِ دپء اوشتاتگ ءُ آئیء چاریت آ نیم زاتیں زالے بلے آئی ءِ بدن ءُ سینگ دنیگا پہ آئیء شیرگی ارمانے سازنت۔ 
	یک روچے آئیء منی کارست ءِ دریگ ء روپگے جتءُ شہ گوست۔
	ھمے سہبء کہ آئیء وتی نودربرانی دیمء دنیا، جہانءِ نیکیءُ راستی ءِ کسّہ کُت انت ھمے نیمروچ ء آئیء ھاکروپ ء راھےءِ پٹّگء درائیں گندگیں مردم یات اتک انت۔
	آ وت وش ات کہ ھمیشیءِ برکتء منی نیمروچ ءِ واب شُتگ۔ آ نیمروچء وپسگ نہ لوٹیت۔ آ دگہ ھچ نہ کنت مروچاں ژاں ژاک روسو ءِ زندگوستء وانگء اِنت۔ مزن شھدربرجاہ (یونیورسٹی) ھما اِنت ، بند اِنت ، دیمء نواب اکبر ءِ سالگشت پیداک اِنت۔ آ سکّ ابیتک اِنت، آ نہ زانت چے بکنت...اے رنگیں سھبتاں آ وتی بانء شودیت، کتاباں چنڈاِیت ءُ یک یکء رِدءُ بند ءِ سرء ایر کنت بلے دومی روچء کتاب پدا اِے کپّ ءُ آ کپّ بنت۔
	رمزان ھم پیداک اِنت باریں چون کنت۔ منء کہ یات کنت آ مُدام رمزان ءِ ماہء روچگ بیتگ۔
(۲)
	مرچی یکشمبے ءِ سہب اِنت۔ منی کارست ھمیش اِنت نوکی وتی بانءِ چنڈگءُ روپگء چہ پیّک بیتگ۔ اے وھدی آ جاندرء نشتگ ءُ وتی دستءِ ناکُنءُ پنچاں چِنگء اِنت۔ ھمے پنچانی چنگءِ وھدء آئیء وتی ناکوزتک ءِ ھیال کیت کہ شکرءِ نادراھیء ھلاس کُرتگ۔ آئیء موبائل چست کُرت ءُ وتی ناکوزتک ءِ مستریں بچء گوں ھال ءُ اھوال کُت۔ ناگتء آئیء وتی کوھنے زمینے ءِ ترانگء زُرت کہ پنچ ھزار کلدارء بہا کرتگ ات ءُ درائیں زرّ کوہء شُتگءُ ھمک سہبء سنگتاں گوں شراب وارتگ ءُ سوت جتگ ات۔ آئیءِ سنگتےء آئیء اُمیت داتگ ات کہ اگاں تئی زمین ءِ بہا کنگ ءِ کاگدانی سرء تئی لنککانی نشانءُ پجار بزبوشءِ بُت گون نہ اِنت گُڑا من گوں آ مردء دسبندی کناں کہ تئی زمینء بہ دنت....
	جان شودگ ء پد آ وتی کتابےءِ پروفاں گرگ لوٹیت۔ آئیءِ واھش اِنت کہ رمزانء پیش آئیءِ اے کتاب چاپ بہ بیت۔ اے وھدی آ اے گپّاں جیڑگء اِنت آشاؔ ءِ نرمکیں توارھم آئیءِ گوشاں سربوہان اِنت۔ چاہا تھا ایک شخص کو جانے کدھر چلا گیا۔
(۳)
	نی شپ اِنت۔ منی کارست وانگء اِنت۔ داں یازدہ ء وانیت ءُ پدا سہبءِ پنچ ء بُست کنت چاھے گرادیتءُ شش ءُ پنچ سگریٹ کشّ اِیت ، اے وھدی ھم آ وانیت۔ انی ھم آ وانگء اِنت۔ ششءُ ھپت سگریٹء چہ گیش آئیء کشّ اِتگ۔ منی کارست ھمے جیڑگء اِنت کہ اندری تب دراھیناں چہ وشتریں تبے بلے اے تب چہ وتی کشءُ کِرّ ء پراموش مہ کنت بلکیں آئیء نوکیں بزانت ءُ معنا بدنت۔ 
	پنکا ءِ سُبکیں توار پیداک اِنت۔ آئیءِ بان ءِ پنکا تیز نہ اِنت سُبک سُبکء ترّیت۔ یک روچے آئیء چنڈاِتگ، ساپ کرتگ بلے دنیگا ھم تیز نہ اِنت۔ آ دوار گِس ءِ مستری زامری آئیء آورتگءُ پیش داشتگ آئیءِ گُشگ اِنت ایشی ءِ تیز کنوک ستکگ ھمائی ء مٹ بکن بلے آنِی ھمے پگرء اِنت کہ زمستان پیداک اِنت مٹّ کنگ نہ لوٹ اِیت ۔
(۴)
	زِی 28اگست 2008ءِ ھشت ءُ نیم ء (شپ) سوبان گرگ بوتگ دو بج ء آئیءِ بان درجنگ بوتگ یک ءُ دو دستی بمب ءُ یک پیژدھے(پسٹل) درکپتگ۔ سوبان منی کارست ءِ ھمکار ءُ سنگتے۔ زِی منی کارست سرجمیں روچ گوں ھمکاریں سنگتاں نشتگ ءُ آھاں ھمے گپ جتگ کہ سوبان چون شوھاز کنگ بہ بیت۔ منی کارست ء ھچ نہ گوشتگ آ اے وڑیں چست ءُ ایراں نہ زانت۔ اگاں اِشک ءُ مہرءِ، زندءُ زانش ءِ گپے بوتیں آئیء کس وار نہ دات۔ منی کارست ءِ یک برے دلء اتک کہ وتی بانء چہ بلوچی جُنز ءِ بامردانی عکساں دُور بکنت بگندئے آھانی سراِدء بہ کپیت ءُ آئیء ھم دزگیر بکن انت بلے گوشئے آئیء ھچ واک نہ بوت، عکس ئےِ دیر نہ کُت انت۔ منی کارست برے برے کہ وتی بارہء جیڑ یت آئیء اپسوز بیت کہ منء وتی جندء چہ ابید ایندگہ پرچی دوست نہ بنت۔ 
	سوبانء آئیء جاہ داتگ ات۔ اول سرء کہ آ روزگار ءِ ھاترا اے شھرء کیت۔ آئی ء ایشیءِ مُزّ ھمے داتگ کہ سوبان ءِ دلء وانگ ءُ زانگءِ چراگ بالینت۔ زی کہ آئی ءِ ھمکاراں نشتءُ سوبان ءِ سرا گپّ جت آئی ءِ دلء ایوکء وتی جندءِ بارہء ھیال سرکشان اِتنت۔ آ پگرء کپتگ ات کہ اے بری مزن شھدربرجاہ بند بیت آ وتی موکل ءِ روچاں چون گوازینیت۔ دیوان کہ پرشتگ ءُ دراہ درکپتگ اِتنت آ ھم وتی بان ءِ نیمگء روگء ات، سوت جنان ات، سوت جنان جنانء آئیء پدا ھمے ھیال ء گور جت کہ پرچا منی دل پہ سوبانءِ بیگواھیء رنجیگ نہ اِنت۔
	سوبان ءِ دنیگا ھال نیست۔ سوبانءِ بارہء منی کارست گمیگ نہ اِنت بلکیں آ کسّ ء پہ گمیگ نہ اِنت۔ آ مرچی من اِشکنگ ء اِتاں وتی ایم اے دومی سالءِ نزیکیں نودربراں گوں گپّء ات من وتواھیں مردمے آں من پرچا دگرء پہ اپسوزنہ بیت من پرچا دگرے ء پہ گمیگ نہ باں۔
	آ گوشگء ات منی مات مُرتگ ھم من نہ گریتگ ۔ من وتی لوگء روگی باں دلء کیت اول سرء آئی ءِ کبرءِ سرء برواں بلے ھپتگے یا دھ روچ کہ آ نندیت شپ ءُ روچ شراب وارت، لبزانکءِ سرء گپّ جنت بلے کبرستانء نہ روت۔ ھمے کہ گاڑی ء بیت ءُ اے نیمگء پیداک بیت نی آئیء ھیال کیت من پرچی مات ءِ کبرءِ سرء نہ شُتگاں۔ مرچی آئیء ھم چو ھم گُشت کہ من کسانی ء کسان کسانیں گپّانی سرء گریتگ بلے منی ھیالء کسانیء ھم اے گریوگ منی کارستءِ پہ دگرےء نہ بیتگ ایوک آئی ءِ جندء پہ بیتگ۔ 
(۵)
	منی کارست ایوک وانیت، گپّ جنت۔ برے برے آئیء شکّ بیت کہ چمے وانگ ء چہ منی دل سنگے بیتگ۔ ھمے کامیو ءُ سارتر ءِ گدار اگاں من مہ ونتین انت بگندے انسان ء گوں منی مہر ھلاس مہ بوتیں۔
	منی کارست سکیں شکّویے ھم۔ وتی نیمگء کسےء گندیت آئیءِ بُتء وتی دلء رندیت ءُ بزانتے کشّ اِیت کہ بُندرء آ مردم چوش نہ اِنت۔اے اسلء آئیءِ میار نہ اِنت آ کسانیء گوں وتی پیرکء باز نشتگ ءُ پاداتکگ ، ھمائیءِ درائیں شکّ ایشیء رستگ انت۔ 
	من وتی کارستءِ بارہء چوشیں گپے نکناں کہ چریشیء شُما ھمے بگوش اِت کہ من آئیء ساڑایگء یاں یا ایر جنگء یاں، بلکیں شُما وت پجّا بیار اِت ءُ بگوش اِت کہ آ کے اِنت ءُ چونیں مردمے۔ منی کارست اینچکء پاد اتک ءُ وانگء بیت۔
	قبلئی دریگءِ دپء نندیت ءُ وتی پُردان ء، سگریٹ ءُ چاہءِ کوپء ایر کنت ءُ وانیت۔ آ سہبء گیشتر شہزانتی (فلسفہ) وانیت۔ مروچاں آ برٹنڈرسل ءِ کتاب ’’مُدامی وشی‘‘ ء وانگء اِنت۔ بلے مروچاں آئیء کم چیز یات بیت۔ یک وھدے آئیء لبزے ونت بے ھیال نہ بوت۔ وتی شموشگ ءِ کسّہء آ چوش کنت ،’’ من نشہ باز کُتگ ، درکسانی ء گرمءُ جلء چرس بے کساس کشّ اِتگ، شراب بے کساس وارتگ ، پدا تریاک کشّ اِتگ۔‘‘ آ گوشیت یک شپے من واب دیستگ کہ من وتی مزنیں وانگجاہ ءِ دیمء دریایے ءِ تہء بُڈّگء اِتاں کہ اسپیت ریشیں مردمے منء بگلء کنت ءُ ڈنّء درکنت۔ آ گوشیت ھما روچء پد من چرس ءُ تریاک کشّگ یلہ کرتگ بلے شراب دنیگا وارت۔ 
	نی رمزان نزیک اِنت آئیء نی رِیشّ ھم داشتگ آ نماز کنگ لوٹیت ، نی آ روچگ بیت۔ اے آئیءِ کسانیءِ ھیل ءُ عادت انت۔ 
	دبوج ءِ وھدء آئیء ترپشیں چیز سک دوست بیت۔ 
	رمزان ءِ دھ روچ گوستگ۔ منی کارست ھم روچگ اِنت۔ اے ھر سال روچگ بیت۔ بلے شک چہ آئیءِ دلء در نہ کپیت۔ اگاں سنگتے ءِ گورا چیزے بہ وارت ایشیءِ دل ھراب بیت ءُ شانیت۔ کسے ایشی ء پہ چیزے ھم بیاریت ھم اے شکّ کنت کہ بگندئے چیزے مان اِش بہ بیت۔
(۶)
مرچی پانزدہ اکتوبر 2008اِنت۔ 
	تیرانی توار اِنت، نودربر تچان انت۔ چندےءِ نُکّ ھُشک اِنت ءُ آپءِ شوھاز ء اِنگو آنگو تچان انت۔ پدا مرچی اوگانءُ بلوچ مِڑاِتگ انت۔ منی کارست ءِ بانء ھم چندیں نودربر نشتگ انت کہ آھم گون بوتگ انت۔ منی کارست ھمیشانی میانء اوشتاتگ۔ وھدے آھاں گشت کہ یک برے پدا مزن شھدربرجاہ بند بیت آئیء جیڑ اِت ’’ چون برواں ملکء، زرّ نیست، نوکی ماہء پانزدہ اِنت۔ بینک ءِ ھم وام دیگی انت کہ گوستگیں ماہء نہ داتگ انت ۔‘‘
	بچک گپّء انت
	’’ بازیں کسے ٹپی اِنت۔ بازیں نودربرے گرگ بیتگ۔ NTSءِ چکّاس ء بلوچاں گوشتگ مئے ونڈءُ بہر گیش بہ بیتءُ آھاں گوشتگ مئے...‘‘بلے منی کارست واب گندگء اِنت۔’’ اے جنینءِ چونیں بدنے( اے جنین اُستادے چہ پشاورء اتکگ منی کارستءِ دومی بانء داشتگ ئے) آ دراتکگ ءُ وتی گُداں تاپء دیگء اِنت۔ ایشی ءِ بانء کسانیں جنک باز کیتءُ روت۔ اے باریں وت ما وت ساتری کن انت، ھرکس درکیت چم ئےِ کُمار انت۔ اے وت ھم وتی گدانی ھیالء نہ کنت۔ یک شپے اگاں انچو بے گمانء منی دروازگء بہ ٹُکّ اِیت ءُ بئیت‘‘ 
	بچک انگت گپّء انت...
	’’ سریاب ءِ بلوچ باید اِنت وتی تُپنگاں بزیر نت ءُ بیاانت۔ بلوچاں ھچ گون نیست، اوگاناں پیژدہ گون انت۔ ھمے بچکانی تہء دگہ اُستادے ھم نشتگ ات ، آئیء درّائینت’’ اوگان وتی بیرء گرگء انت، آھاں زانتگ ءُ چو کُتگ۔‘‘ منی ھمے کارست ھمے جیڑگء اِنت کہ اے بچک برونت ءُ آ وتی بانء ایوک بہ بیت ءُ ٹیپءِ سرء سوتے اِش بکنت بلے بچک دنیگاء آئیءِ تہت ءِ سرء نشتگ ءُ آپ ورگء انت۔ منی کارست کُرسیءِ سرء نشتگ ءُ سگریٹ کشّگء اِنت۔
(۷)
16اکتوبر 2008
	انی شپ اِنت۔ سہتے سر آ شہزانتی وانگء ات ءُ ھیالء ات کہ آئیءِ نام مہرگم بوتیں۔ شما ھم نی آئیء مہرگمءِ نامء توار بکن اِت۔ 
	مہر گم نوکیں مردمانی دیوانء چو بزّگء نندیت ءُ پاد کیت۔یک تُرسے آئیء گون اِنت کہ وت ئےِ ھم نزانت۔ مزن شھدربرجاہ بنداِنت۔ آ سہبء وتی کارگسء نندیت ءُ گدار وانیت۔ آ جاپانی سپاھیگانی زندءِ سرء نبشتگیں ’’برماکا ستار‘‘ ء وانگء اِنت۔ چدءُ پیسر یک ءُ دو روچ ساری آئیء میلان کنڈیرا ءِ ’’شناخت‘‘ونتگ ات، آئیءِ ھمے ارمان اِنت کہ چارءُ پنچ سالءِ تہء دنیاءِ نام کشّ اِتگیں گِداراں بہ وانیت۔ 
	مرچی آدینگءِ شپ اِنت۔ آئیء لوٹ اِت کہ سوچکی دیت بہ دنت بلے آئیءِ گورء آس نیست ءُ آس ھچبر نہ بیت۔ چوشیں آسراتی آئیءِ گورا نیست۔ آ پاد کیت ءُ بلیو لیڈی سینٹء کشّ اِیت ءُ وتی نپادانی سرء درنزیت۔ آپ وارت ءُ سگریٹے روک کنت نپادانی سرء دراج بیت ءُ چہ ھداء دعا لوٹیت ءُ وپسیت۔

28اکتوبر تا 29اکتوبر 2008
	دوشی زمین چنڈ اِتگ۔ شپءِ ادار پنچ بیتگ ات۔ آئیء اول سرء ھمے سما بوت کہ آئیءِ بان کسےء گون اِنت ءُ شکّینگء اِنت۔ آ زیت پاد اتک ءُ اوشتات۔ اینچکء دوارگس ءِ درائیں مردم پاداتکگ اِتنت ، چکءُ مات، کسانءُ مزن، دراہ دوارگسءِ پیشگاہء ڈنّء مُچ اِتنت۔ مہرگم ء وتی سگریٹ ھم زُرت گوں، ڈنّء درکپت ءُ ایندگہ اُستادانی نزیکء اوشتات ءُ کنداِت ئےِ، کہ چون بوتءُ پدا چے بیت۔
	سہب آئیء گارشیا مارکیز ءِ گدارےء گوں گوازینت۔ 
	بیگاہ ءِ پنچ بج ء پدا زمینء چنڈ اِت۔ آ اے وھدی فون ءِ سرء وتی گوھارء گوں گپّ ء ات کہ من وشّاں، اللہء ھیر کُتگ۔ نی آ وتی بان ء نشتگءُ ابراہام ماسلو ءِ کتابء وانگء اِنت، بلے زمین چنڈءِ تُرس دنیگا چہ آئیءِ دلء درنہ کپتگ۔ 
	درائیں مردماں آ اِشکنگء اِنت چہ وتی دریگء گندگء اِنت درکپان انت ءُ انچیں نیمگےء روان انت کہ اودء آ زمین چنڈء چہ بہ رکّ انت۔ منی کارست وتی بانء نشتگ ءُ سگریٹ کشّگء اِنت۔ آ ھچ جاہء نہ روت، آ گوشیت مرگ کہ کیت من مراں، بہ تچاں کُجا بہ رواں۔ آ چو ھم اِشکنگء اِنتکہ دو روچ داں وانگجاہ بند انت۔ چہ زمین چنڈ ءِ تُرسء مرچی مردم ڈنّء وپس انت۔ مہرگم گوشیت من کجا برواں۔ من وتی بانء باں۔ ھمے وھدء آ ھیال کنت من مراں چون باں۔آئیءِ واھش اِنت من بچکندگء بباں ءُ کتاب منی نزیک ء ایر بہ بیت ءُ لاش اگاں منی سلامت بیت گُڑا منی شہرء دیم دیگ بہ بیت۔ آئیء دگہ ھچ نیست، بیدے چندیں کتاباں ءُ اے وھدی آئیءِ کیسّگء بس شست کلدار مان اِنت۔ آ نشتگءُ وانگء اِنت ءُ پاد برمشانی، گپانی توار اِنت۔ گوشئے دراہ دوارگسء یلہ دیان ءُ دگہ نیمگے روان انت۔ 
	مہر گم وتی شہرء اِنت۔ 
	3نومبر 2008ءِ بیگاءِ پُردردیں ھال کمے سر فریدہء کہ آئیءِ نودربر اِنت ھال دات کہ ندیم کُشگ بوتگ۔ منی کارست ء سہبء دو رندء ندیمء فون ھم کرتگ ات بلے آئیءِ موبائل بند ات۔ بچار مُلّا مُراد کہ بلکیں من گمجت باں، منء ھال اِش ھم ندات۔ ندیم منی کارست ءِ دلدوست ءُ مہروانیں نودربراں چہ یکے ات کہ مُدام آئیءِ کُمک اِش کرت، وام اِش دات، مرچی جنگ بوتگ ءُ آئیءِ سر سِندگ بوتگ۔ اے کسّہ انی گوں منی کارستء گُشگ نہ بیت۔ آ ھاموش تبء گوں روچء گوازینگ لوٹیت۔ بگندئے رندء اے کسّہء بکنت۔انی آ ھوٹلے ء نشتگ اے دانکاں نبیسگء اِنت آئیءِ سرء ہیروینی میلانک ءُ اوشتاتگ انت(مہرگمء کہ پیسہ بیت اِشاں ھم دنت)۔ 
	مرچی درائیں سہب آ سکّ ابیتک ءُ مونجا بوتگ۔ ندیمءِ ھال ء گوں آئیء زانت کہ چدءُ پیسر ھم ھمے رنگیں واکہاتے ء چہ پیسر آ انچو پریشان بیتگ۔ منی کارست زمین چنڈءِ تُرسء تتکگ ءُ وتی ملکء اتکگ۔ 
	مہر گم پرے زیت وتی کارءِ سرء مزنیں شھر روگ نہ لوٹیت۔ یکے آئی ءِ دل دنیگا زمین چنڈءِ کسّہ ءُ ندیمءِ مرگ آئیء اودء نندگء نیل انت۔ 
	اِدء آ سہبء مہلہ پاد کیتءُ کوھنیں دمکءُ بازاراں ترّیت یا جیٹی ءِ سرا روت ءُ یدارءُ لانچاں چاریت۔ رندء کہ روچ بُرز بیت آ وتی کتابء زیریت یا ھوٹلے ء نندیت ءُ وانیت، یا ابن داؤد ءِ اوتاگ ء ھمودء روتءُ چیزے نبشتگ کنت۔
	آئی ءِ دل یکبرے پدا کوھنیں اِشکءُ آشکی ءِ نیمگء مئیل کنت ءُ ہردیں نیم زات ءُ وش بدنیں جنیناں گندیت آئیءِ دل گوشیت ھما نیمگء بروت۔ مرچی آسکانی ہوٹلءِ بُرزء نشتگ ءُ گبرئیل گارشیا مارکیز ء وانگء اِنت۔ جہلء پسنی، جیونی ءُ کیچءِ گاڑی اوشتاتگ انت۔ بُرزء ھانو آئیءِ دیمء درااِنت ءُ دومی نیمگء باتیل ءِ کوہ ھم درااِنت۔
	8نومبر 2008
	مہر گم ء مرچی سہبءِ سرا وتی کوھنیں یار دیستگ کہ وتی لوگءِ دپء اوشتاتگ ات۔ مہرگمء دوست نہ بوت بلے برے برے کہ شراب وارتگ اِت ئےِ گُڑا ھمینگو اتکگ ات ،داں ایشیء بچاریت ءُ سھتے بہ وپسیت۔ مرچی کہ آئی ء دیست گُڑا انچو بچکندان ء آئیءِ کشء چہ گوست۔ وتی دلء پشومان ات کہ پرچی اینگو اتکگ۔
	13نومبر 2008
	مہر گم نوں پدا مزنیں شھر اتکگ۔ بانءِ پُترگء گوں آئیء اول سرء ندیمءُ زھیر(زھیر ھم آئیءِ نودربرے) عکس زُرتگ ءُ وتی کباٹ ءِ تاکءِ سرء لچینتگ، ءُ پدا مُلّا مُرادءِ ھمرائیء مزن شھدربرجاہ ءِ نزیکیں کبرستان ء شُتگ ءُ آئیءِ شک مِک کرتگ۔ 
	مزنیں شھرسارت اِنت۔ گوات اجبیں وڑےء کشّ اِیت۔ دوشی دنیگا زمین چنڈ ءِ ھیال کمے باز آئیءِ دلء پشکپتگ ات بلے وپسگء رند دراہ ھلاس بیت انت۔ مرچی دلمانگ اِنت کہ نودربراں نوکیں رِدانکءِ رِدء’’ نازک‘‘ بہ وانین اِیت۔ 
	14نومبر 2008
	زی بیگاہء سارتیں گواتےء سرکتگ ات۔ مہرگم ء ھما رنگیں بے آستونکیں کوٹے گورا ات کہ زمانگے زانتکار ءُ لچہ کاراں گوار بیتگ۔ اگر بتی یے گپت ءُ دیم پہ کبرستان ء شُت، اودء آئیء شہیدیں نودربر ءِ سرونء شش دانگت یک یک ء کلّ کت ءُ روک کُت انت۔ 
	پدا رنگء آئیءِ چندیں دگہ نودربر اتک ءُ آھاں ھم پاتھیا ونت۔ پدا مہر گم ء نزیکیں ہوٹلے ء گوں نودربراں نشتءُ بلوچی لبزانکءِ نیستی ءِ سراگپّ جت ءُ آھاں سوج دات کہ اگاں نبیسّگ لوٹ اِت گُڑا اول سرء بوان اِت۔ بلکیں چو ھم گُشت ئےِ کہ انگریزی، فارسی، فرانسیسی سہیں زباناں ھیل بکن اِت۔ 
	مزنیں شھر روچ پہ روچ سرد بوہان اِنت بلے مہر گم ءِ گورا باپیں ھچ کوٹ ءُ کُلاہ نیست۔ یک ءُ کپے کہ ھست آ ھم مزنیں شہر ء گرماگی موسمء گورا کنگی انت۔ زمین چنڈ دنیگا مہرگم ءِ ھیالاں چہ درنہ کپتگ۔ شپ بیت کہ روچ، مہرگم ءِ ھیالء دنیگا زمین چنڈگء اِنت۔ 

	چہ میزان مارکیٹء لوکل بس دیم پہ سریاب روڈء رادگ بوتگ ات ءُ نوں چو سرکُک ءِ رپتار ء چہ گنداری بازارء گوئزان ات۔
	بس ءِ تہا ریاضؔ، بارامؔ، سلیم جانؔ ءُ ایوبؔ دیما ، ہردونیمگ ءِ کھڑکیانی دودوئیں سیٹانی سرء نندوک اتنت کہ آیانی دیمایک پردگ ئےء زالبولانی سیٹانء چہ مردینانی بہر ء جتا کرت کہ جنین آدم گوں ڈرائیور ء یکجاہ نندوک بوتنت ، چُشکہ چہ ڈرائیور ء جنین ذاتیں مسافرانی پردگ کنئگ بوت نہ کرت یا کہ ایش عیبے نہ ات چُشکہ ایش یکّ عیبے اتت کہ بازیں مردیکجاہ وتی چماّن بہ جنین آدم ئے ء بجتین؟، یعنے مردانی چارگءُ گندگ عیبے ات بلے ڈرائیور ءُ گیٹ کیپر ءِ چارئگ عیبے نہ ات!۔۔۔بچار رسم ءُ رواج برے برے چہ عقل ءُ ھوش ء زبہر بنت؟۔۔۔
	ریاضؔ حیال کنان بُوت ءُ وتی دیما پردگ ء انچُش چاران بُوت گشے آ پردگ ءِ پشت ء چیزے گندگ ء انت؟۔۔۔ بلے ڈرائیورء چُشکہ اینکس بزّیں پردگ ءِ گدے اُودا لونجان کرتگ ات کہ چہ آئی پشت ء ھچ چیز ئے گندئگ ءُ چارئگ نہ بوت کہ ایوک ء چُشکہ ڈرائیور ء زالبولانی دیم ءِ چارئگ ءِ اجازہ ات بلے ایدگہ چہ آیانی چارئگا زبہراتنت؟۔۔۔
	ریاضؔ وتی جندءِ حیالانی سرء بشکھندت ءُ ھچ نہ گوئشتءُ پردگ ءِ سُرسرئگ ء چاران بُوت کہ کسّے ءِ مسُک ء کسّے ءِ سروشک پردگ ءِ تہا لگت تو پردگ ءِ لاپ زنڈ بوت یاجہل گوں وتی لاپ ء لچیت کہ ریاضؔ وتی ھوش ء گوں پردگ ءِ ھمے بُرزی ءُ جہلی ءِ تہا وش کنان بُوت کہ آئی ء زھر گرئگا ات کہ بس بلکنا چہ سرکُک ءِ رپتار ء ھم نوں چو مورینکء سُرئگاات کہ چہ کنداری بازارءِ رشءُ مچی ء پد نوں جناح روڈ ءِ چوک ء اُوشتاتگ ات کہ دیگر ءُ شام ءِ سبب ء ہرکس وتی گِس لوگانی نیمگ ء گوں وتی بڈّ ءُ سود آں لکّ کپان حورکیں سیٹانی سرء نندان اتنت ءُ بس ءِ ٹکٹ والا ، گیٹ کیپر ءِ یک پادگے جہل ء لونجان ات ءُ دوئمی تہا ایرات،۔۔۔ ءُ انچُش یک دستے گوں پولات ءِ ڈنڈی ء سکّ ات ءُ دوئمی دستء زرّانی کہنگ ءُ نوکیں نوٹانی بنّڈلے ات کہ آگوں وتی گٹّ ءِ پُرء سریاب چکّی!۔۔۔ سریاب چکّی !۔۔۔ سریاب چکّی ءِ توار جنان ات کہ آئی توار گوں موٹر ءُ گاڑی ءُ رکشہ آنی ٹرگ ءُ گاڑیانی گونمبگ ءِ تہا برے برے زیان بُوت کہ ریاضؔ ایوک ء آئی چک۔۔۔۔چک ۔۔۔چک ءِ توار ء اُشکنئگ ء ات کہ سریاب ءِ حرپّ چُشکہ گوات ءِ تہا ءُ شال ءِ گوات ءِ پراگندگی ءُ مردمانی بے وڑیں مچّی ءِ توارانی تہا گار ءُ زیاب بوت!۔۔۔۔
ءُ بسّ چو مورینک ء سُران ات،…… ریاضؔ لوکل بس ءِ راستین نیمگ ء نشتگ ات کہ نوں دُور ء کپوکیں روچ ءِ تہا آمیش چین ءُ خزان ءِ گرمیں روچ ءِ دیگرء چلتن ءِ سرء شیکیں جمبراں چاران ات کہ کپوکیں روچ ءِ تہا آتالانین تگرد ءُ پرچانی پیما درا کرتنت کہ ٹک ءُ لپ ، سہر ، وانگڑی ، زرد ءُ سیاہ ءِ یک ھوار سواریں رنگے آئی چمانی دیما ات کہ ریاضؔ ایشرا بیان کرت نہ کرت بلے ایشرا مارشت کرت کہ نوں آچہ پردگ ء دُور دیگرءِ زردی ء چاران وتی دل ء وش کنان ات کہ بسّ ءِ چو مورینک ء سرئگ آئی ء را دوست نہ بوئیگا ات کہ وت بس ءِ تہا نوں مردم آئی سرء اُوشتوک اتنت ءُ بسّ ءِ حید ءِ بو گوں ارزان ساچین عطر ءُ پرفیوم ءِ بُوگوں مسافرانی سگریٹ کشگ ءِ بوء ھوار آئی گین ء گران ات ءُ آئی ء را وتی دم ءُ ساہ اُوشتگ ء تورت۔۔۔بلے آھچ چیز کرت نہ کرت ءُ آئی پہنات ء ایوب نشتگ ات کہ وتی چماّن نّز کرتگ ات ءُ ھچ گوئشگ ء نہ ات گشگ ء آئیء گپ جنگ واک نہ کنت!۔۔۔ ءُ ھمے حال سلیم جانؔ ءُ بارامؔ ءِ ات کہ لوکل بسءِ چپین کش ء نندوک اتنت ءُ ڈنّ ء چاران اتنت۔
	مروچی آپیشم ء دود ءُ ریبدگی بنجاہ ءُ میوزیکل پروگرام ءِ چارئگ ء اھتت انت کہ پروگرام ءِ تہا چین ءِ ڈانسر ھم بہر زورئگ ء اتنت کہ اِیش یکّ شرّیں پروگرامے ات کہ ریاضؔ ءُ آئی ایدگہ سنگتان باز رنداں پد یکّ چشین شریں پروگرامے چارئگ ءِ موکہ رستگ ات نہ کہ ڈگری کالج ءِ ہاسٹل ءِ تہا بگیر چہ سیاست ءُ بگیر چہ حشکیں کتابانی وانگ ء دگہ ھچ چیز ے نہ ات!۔۔۔ ءُ آئی سنگتان ھم چُشکہ اِئے میوزیکل پروگرام چُشکہ دوست احتگ ات کہ پدا ہاسٹلءِ روئگ ء چُشکہ آیانی دل نہ لوٹِت کہ آپدا ھما حازگ ءُ پولنگ ایں ہاسٹل ءِ تہا برونت کہ اُودا نہ آیانی ’میس‘ پہ شرّی ء کارکرت ،نہ گیلری ءُ کاپر ءُ کوریڈور صاف اتنت ءُ نہ کہ آیانی نپادءُ پہ شرّیں ڈول یے ء اتنت کہ ایوک ء ہاسٹل آیانی سرء یک بام ءُ یک چتّ یے ات کہ آپہ وتی وانگ ء ھمواں وتاک اتنت کہ درائیں شپّ ءُ درائیں روچ آئیو ءُ غلبدگ ء بگیر ھچ گندئگ نہ بوت ءُ ھچ اُشکینگ نہ بوت کہ مروچیگیں روچ چُشکہ آیانی شرگوئستگ ات کہ بازیں وھدّ ءُ مدت یے پدآیان یک سوت ءُ زیملانی ءُ چہ کلاں گیش ، ڈانس ءِ چارئگ ءِ موکہ رستگ ات۔۔۔
ءُ روچ ء زرد ، سہر، وانگڑی ءُ سیائیں جمبراں چاران ریاضؔ ء چوپمببگ ء نرم ءُ چوتا جگ ء اسپتیں بدنانی نازرکیں برزی ءُ جہلی آنی حیال آیان بُوت ءُ آوتی حیالانی تہا شت چُشکہ زردیں دیگر ء سانجارو ءِ جمبرانی پشت ء آھما ڈانسرانی نرم ءُ اسپیتں بدن ء چاراں ببیت کہ آچوول ءُ تاب وارتاں ءُ چوربڑ ء کُوش وارتاں ءُ چونیمبگ ء بڈ شتنت !
ریاضؔ وتی وشیں حیالانی تہا وش بوئگا ات ءُ وھدیکہ آئی سرء مردمانی دکّہ ءُ تیلانک ات ، ھیدانی بو ات، ارزان ساچیں پرفیوم ءُ سگریٹ ءِ بو ء ھوار آئی ءِ را وتی گین بند بوآن تورئگا ات!۔۔۔۔
بس نوں چہ اکرم اہسپتال ء دیمی جنرل اہسپتال ء چہ ء چومورینک ء سران نوں سریاب پھاٹک ء اھتگ ءُ اوشتاتگ ات کہ یک گاڑی یے ء چہ ھموداں گوزئگی ات۔۔۔ ’اِئے گاڑی نہ زاناں کدی چہ اسٹیشن ء رادگ بیت بلے اِئے زالم ءُ ناترس ءُ ناروا نہ زاناں پرچے پھاٹک ء ساری ء بند کننت ءُ ریاضؔ ھیال کنان بوت ءُ لوکل بس اُوشتوک بوت کہ نہ زاناں کدی ریلوائی ءِ کٹار گیں ریل تچان ببیت ءُ کدی سریاب روڈ ء وتی ہاسٹل ء سربباں؟
ریاضؔ دلدوھر بوآن بوت ءُ جانکش کشت چُشکہ آئی ءِ را واب یے بہ گیت ؟۔۔۔آئی گوشانی تہا لہتیں ترندک ءُ حیزکیں حبراھت انت کہ آئی سرء اُوشتوکیں مردماں چہ یک یے ناگت ء زار گپتگ ات ءُ گوں پُریں گُٹّ ءُ توارے ء کسّے را ہ دئیگا ات کہ درائیں چم ھما نیمگ ء بُرز بوتنت ءُ بس ءِ تہا سوار ہرکسّ ھما نیمگا دلگوش زانگ لوٹِت کہ ایش کئے اتت؟ءُ کئے راداہ ءُ دژمان کنان ات؟۔۔۔۔
۔۔۔۔۔ءُ منی چم ھم ھما نگربرز تربنت تویک ورنا یے کہ بروت یے دراج اتنت ءُ ریشاں ء کوٹّ کرت ءُ سرءِ پاگ یے ات ، ایوبؔ ءِ نیمگء کہ گوں بیرام ء چپین نیمگ ءِ کھڑکی ء نندوک ات زاہ دئیگا ات ءُ ایوبؔ ھم آئرا زاہ دئیگا ات۔۔۔کہ ہر دوہ چُشکہ یک دوئمی ءِ سرء ارش ءُ حملہ کنان ببنت نیام کپوکیں مردماں چہ داشت نہ بُوتنت کہ پدا من دیست کہ ایوبؔ وتی وار ء راست کرت ءُ پاگ سرء بندکیں مردءِ راستیں کلاگران مچّ یے جت ءُ پاگ بستگیں مرد آئی پونز ء مشت ئے جت کہ چہ ایوبؔ ءِ پونز ء حون تچان بوت ءُ آئی پشک ءُ جامگءِ سرء رئچان بوت۔۔۔ ءُ ایوبؔ چو زار کپتگیں پشک ء گوں آئی برز ءُ جہل بُوت کہ میانی لہتیں مشت ءُ لگت نیام کپوکیں مردمانءِ ھم لگیتنت کہ بس ءِ تہا یک علبدگ ءُ جگاّ ءُ کوکارئے مان احتگ ات۔۔۔۔
من نہ زانت کہ چے ءِ سرء جنگ بوئگا انت کہ نوں بارام ءُ سلیم جانؔ ھم ایوبؔ ءِ کمک ء دستان لانچان ، لانک بندان جنگ ءِ تہا ھوار کپتگ ات۔۔۔
ءُ پاگ بستگیں مردکہ نوں آئی پاگ لوڑینگ بوتگ ات چُشکہ سردءُ سارت بوئگا نہ ات گوئشان ات۔۔۔
’’چے ترا گیرت نیست ، ترا ماس نیست کہ تو زالبولانی پردگ ء بُرز کنان ھمانگر چارئگا ئے؟۔۔۔ چے اِئے بے گیرتی یے نہ انت کہ من ترا ایوک ء چہ پردگ ءِ برز کنئگ داشت ءُ تو بد بُرت،۔۔۔بلے بزاں ہرکسّ ء ماس ءُ پس ، گہار ءُ ذھگ ءُ زالبول است کہ مردم چُش بے پس نہ بیت کہ وتی جنکان بے پردگ بکنت کہ تنے وھدی ماں چُش بے پس نہ ان، انکس بے گیرت نہ ات کہ ایشرا برداشت بکن!‘‘
ءُ ایوبؔ گوئشان ات:
’’من زالبولانی پردگ ء برز نہ کُرتگ ترا درّ بوتگ !‘‘
’’من وت ترا دیست کہ تو پردگ ء برز کرت یے؟‘‘ پاگ بستگیں مردکہ نوں نیام کپوکیں مردمانی سببء آرام ء وتی پاگ ء بندان ات گوں ایوبؔ ء دلگوش ترند ترند گپّ جنان ات ءُ ایوب ؔ بارام ءُ سلیم جانؔ یک کشء آئی پسوء دئیان کف ءُ گجّ کنان اتنت۔ ءُ من آیانی نیام ء کپان آیان وش کنان اتوں۔۔۔
بلے نوں بس ءِ ایدگہ نیام کپوکیں مردمانی سبب ء جنگ ءُ چوب بند بوتگ ات بلے ذاہ ءُ دژمان ءِ دور دوریں گروک تنے وھدی شھم جنان اتنت۔۔۔
بس رادگ بوت ، ریل آسن ءُ پولاتانی سرء گونمباں ءُ توار جنان گوں وتی اژدرین دپ ءُ زبان ء گوئست ءُ پھاٹک پچ بوت ءُ بس نوں کمکیں تیز گوں اسپیڈ ء رادگ بوتگ ات کہ نوں ہرکسّ بس ءِ نندوک چپ ات چُشکہ ساری ساری ء جنگ ءُ دعویٰ ادا نہ بوتگ ات بلکنا دگہ زندء دگہ جاہ ئے ء بوتگ ات ءُ غلبدگ ءُ جگا ءُ کوکار کہ ادا بس ءِ تہا اشکنئگ بوئگا ات نوں چُشکہ دور دگہ وھدءُ دگہ جاہ وگہہ بوتگ ات؟۔۔۔
ایوبؔ وتی پونز ءُ مولڑ ئے داتگ ات تانکہ حون بند ببیت ، بارام وتی زنچک ءِ پرشتہ گیں بٹنان چارئگا ات، سلیم جانؔ ءِ آستونک بے بٹن بوتگ ات ءُ بارام وتی دستانی چانخُوران چاران ات کہ ھمے دِکّ ءُ مکانی تہا آیانی بدن چانکُر بوتگ ات کہ بٹن پرشتگ ات کہ آستونک یلہ بوتگ ات ءُ زنچک درتگ ات۔۔۔
ءُ پاگ بستگیں مردکہ گوں وتی مڑوکیں دو ایدگہ سنگتاں نوں گُرگشان ایدگہ سیٹانی نیام ء نندوک چہ کھڑکی ءِ ڈنّ ء چاران اتنت کہ ریاضؔ ءِ سنگتان ساری ء نہ دیستگ ات وھدئے آ جنگءُ دعویٰ ءِ تہا بہر زرتگ ات چیاکہ سیٹانی نیام ء تنکیں جاہ ءِ تہا جنگ ءُ بے جنگیں مردمانی پرک زانگ نہ بوت کہ کئے جنگ کنئگ ء ات ءُ کئے جنگ ء دارئگا ات؟۔۔۔ بلے ھمے مردمانی سستگیں بٹن ءُ دیم ءِ چانخُور پیش دارئگا اتنت کہ آھم جنگ ءِ تہا برہ زرتگ ات؟۔۔۔
بس گونمبان ءُ گّر گّر کنان آخر ء سریاب کالج ءِ کشّ ء اھت ءُ اشتات کہ نوں روچ چہ چلتن ء آدیم بوتگ ات ءُ کرار کرار شپّ ءُ شام بوآن بوتگ ات کہ آئی سرمگیں تہاری ہرنیمگا تالان بوتگ ات۔۔۔
ریاضؔ گوں وتی ایدگہ سہین سنگتان بزاں گوں سلیم جانؔ ، بارامؔ ءُ ایوبء جہل کپت تو بس ءِ تہانندوک پشت کپتگیں ایدگہ دعویٰ گر یک پدا گرگشان بوُتنت چُشکہ یکوارے پدا جنگ یے بُستیت؟۔۔۔ چیاکہ ہاسٹل ءِ اِئے چاریں سنگت چہ بسءِ سیٹاں جہل کپان چہ سیٹاں نیام رہ ء دیم پہ دروازگ ء آیان چہ وتی دعویٰ گرانی کشک ءُ کنکّ ء گوئستنت کہ آوتی گرّ ء جوشی ء پیش داران یکےّ گوں آیان گوئشان بوت:
’’زاناں اِئے بے عزتی ءِ یکّ بدل ئے ھم بیت!‘‘
’’بلے چارئگی بیت کہ ملامتی کئی انت؟‘‘ ءُ ریاضؔ کہ وت جنگءِ تہا بہرنہ زرتگ ات نوں وتی سنگتانی پشتی وانی ء کنان گوئشتگ ات تانکہ وتی سنگتانی دیما وشنام ببیت۔۔۔
ءُ پاگ بستگیں دژمن گوئشان بوت:
’’ثابت است کہ جنکّ ءُ زالبولانی سیٹ ءِ گردگ ءِ برز کنوکیں کئے بوتگ ؟‘‘
’’بلے چے اِئے زالبول ایوک ء تئی ماس ءُ گہارانت، زاناں؟‘‘
ایوبؔھبر ے دورداتگ ات : ءُ پاگ بستگیں دژمن ءُ دعویٰ گرءِ سنگت یے گوئشان بوتگ ات:
’’بلے خبر انچُش بیت چُشکہ شمارا وت ماس ءُ گہار نیست؟‘‘
ءُ پدا وھدے آچہ بس ء جہل کپت انت گڈاں چہ بس ء تواراھت:
’’ایشی بدل است،۔۔۔اِئے ھبرتنے حدّ ء نہ کٹیتگ!‘‘
ءُ آہرچاریں سنگت چہ بس ء جہل کپتگ ات کہ نوں روکیں بس ءِ روان بوئگا رندآایشرا پہ وت بے سیت زانتگ ات کہ آدگہ حبرءُ دگہ شگان ءُ حال ئے بکرتیں کہ بس نوں رادگ بوتگ ات ءُ آسریاب روڈءِ ڈگری کالج ءِ مزنیں گیٹ ءِ پولاتی ایں گیٹ ءِ بن ء جہل کپتگ ات ءُ نوں چہ کالج ءِ تہا روٹکی نیمگ ء پہ وتی ہاسٹل ء رادگ بوتگ ات کہ روٹکّی نیمگا کالج ءِ مزنیں چار دیوال ءِ تہا یک دگہ کسانیں دروازگ ئے ات کہ ہاسٹل ءِ تہا پچ بُوت کہ ہاسٹل ءِ یک دروازگے روٹکی نیمگ ء بازارءِ تہا پچ بُوت کہ ہاسٹل ءِ رہائشی بس ءِ تہا شار ء روئگا پہ چہ کالج ءِ دروازگ ء پتریتاں یادرکپتاں ءُ وتی سودا مودائے گرئگا پہ روٹکی نیمگ ءِ دروازگ ء درشتاں۔
’’مروچی ہرچیز کہ بوت گُڈا شرنہ بُوت؟۔‘‘ریاضؔ گوں وتی سنگتان گوئشان بوت ءُ آئی ایدگہ سنگت ھچ نہ گوئشتاں چُشکہ ہرچیز ے بوتگ ات گُڈا شر بوتگ ات یاکہ گندگ گُڈا نوں بوتگ ات ءُ گوئستگ ات کہ نوں ایشرا یات کنئگ چُشکہ شرنہ ات؟۔
بلے ریاضؔ چُشکہ ملامت ات ، یکوارے پدا جست کرت:
’’ایوبؔ تو راستی زالبولانی پردگ ء برز کرت ءُ چارت کہ اِے مردم بلکنا تئی ھمے حرکت ء دیست ءُ ترا ملامت کرت؟‘‘
ءُ ایوب ؔ وتی پونز ءِ مولڑ ء گیشتر وتی شوحانی تہا بڈدئیان گوئشت:
’’ھو، من صافین حبرء دئیان گوئشین کہ من زالبولانی سیٹ ءِ پردگ ء برز کرت ءُ چارئگ لوٹِت۔۔۔بلے اِے کم ذات ءُ کمجرات من ء چہ بُرز ء دیست پرچاکہ آمنی سرء اوشتوک ات کہ آوھدان سیٹ دُرا پُر اتنت ءُ اِئے مردمنی سرء اوشتوک ات۔۔۔بلے من چے زانت کہ اِئے مرد من ء چارئگا انت؟‘‘
ایوبؔ بشکھندگ بوت چُشکہ وتی جندءِ جرم ءُ ملامتی ء منّنگ ء پدآوتی جرم ءُ ملامتی ء چہ دل ء برئگ بلوٹِت؟
ءُ بارامؔبشکھندگ بوآن وتی ٹپکالیں زنچک ء داران ایوبؔ ء گوں دلگوش بوت:
’’زاناں تو پریے چارئگ ء مزنیں کیمیت ءُ بہائے دات؟
ءُ سلیم جانؔ بشکھندگ بوآں گوئشت :
’’اِئے دنیاءِ تہا ہرکسّ پہ وتی کُرتگینان یک بہاے المّ دنت کہ دنت!
۔۔۔دنیاءِ تہا کدی چُش بوتگ کہ ترا آئی کیمیت دئیگی مبیت؟‘‘
۔۔۔بلے تواُودا پردگ ءِ پشت ء چے دیست؟‘‘
ءُ ایوبؔ چُشکہ وتی ملامتی ءُ حجالتی ءِ تہا بڈ روان ببیت بلے اچ اِئے بڈروئگا پد چُشکہ پدا درکپان ببیت گوئشان بوت؟
’’من دیست تو شر!۔۔۔بلے رند ء گون من ہرچیز ئے بوت گُڈا ایش انت تئی دیما اِنت!‘‘ آوتی مولڑیں پونز ءِ نیمگا دست تچک کنان بُوت۔ ءُ آئی ایدگہ سنگت کندان بوتنت ، بلے ریاضؔ کہ چہ آیان سینئر ءُ ھون ء ات، ھچ نہ گوئشت بلکنا وتی دیما تہار کرت چُشکہ آئی سنگت ہرچیز ے کہ کرتگ ات گُڈا شرنہ کرتگ ات کہ پہ کالج ءِ وانوک ءُ گریجوئیٹ وانوکاں چُشک ایش یک مزنیں عیئبے ات۔۔۔ بلے نوں وتی سنگتانی بشکھندگی ء کھندگانی نیام ء آئرا مارشت بوآن ات کہ چہ راج ء چُشکہ قدرءُ عزّت گار ءُ زیان بوآن اتنت !۔۔۔
آھچ نہ گوئشت ءُ پدا آوتی تنک ءُ تارکیں ہاسٹل ءِ تہا پترتتت۔
ھماشپّء صبورؔ ءِ کمرہ نمبر5 ءِ تہا سفرؔ، ریاضؔ، بارامؔ، سلیم جانؔ ، ایوبؔ ءُ صغیرؔ مچ بوتگ ات ھمے کہ صبورؔ ءِ گوکشگ ءِ سرء دیوان لوٹگ بوتگ ات چیاکہ صبورؔ ءِ تعلقداری چہ ورنا وانندہ گل ء ات ءُ آورنا وانندہ گل ءِ مستر ءُ صدر ات ءُ سفر گلّ ءِ جنرل سیکرٹری ات ءُ ایدگہ سنگت ،ہرچنت کہ اتنت صبورؔ ءُ سفرءِ پدا تچان بوتنت پرچاکہ ہاسٹل ءِ تہا ہرذات ء ِ ، ہرقوم ءُ قبیلہ ءِ وتی یک ورنا وانندگل ئے ات کہ کّسے ءِ نام استمانی گل ات ءُ گُڈا کسّے ءِ جہور ءِ گل ءُ کسّے سُحب ءُ کسّے سحب ءِ استال ءِ نام ء وتی ڈول ء کارکنان ات۔ کہ اِئے درائیں وانندگانی تعلقداری چہ صوبہ ءِ دور دوریں ھندءُ جاہ آں استت کہ ادا گوں کالج ءُ ہاسٹل ءِ تہا داخل بوئگا گوں آیان ء یکّ نہ یک گل یے ءِ تہا ھور ھوار بوئگی ات نہ کہ ہاسٹل ءُ کالج ءِ تہا پر آیان زند چُشکہ یک مشکل ءُ گرانیں کارے بوت کہ آچہ وتی جند ءِ مردماں بیگانگ زانگ بوتنت ، پمیشا گوں کالج ءُ ہاسٹل ءِ داخل بوئگا جتا جتائیں وانندگلانی سیاست چُشکہ آیانی گٹ ءِ گرھن ات ءُ ایش آیانی زندءِ چٹ ناجتابؤکین بہرئے ات کہ بلکنا باز وانندگ نہ لوٹیتاں کہ گوں آیان چُش بوتین یاکہ آسیاست ءُ گلانی پدا مہ روانت ءُ وتی وانگ ءِ پکرء بہ کن انت!۔۔۔ بلے کجا؟۔
صبورؔ ءِ کوٹی ءِ تہا درا نندوک اتنت، کسّے بُن ء تگرد ءِ سرء نشتگ ات ءُ کسّے صبورؔءِ تحت ءِ سرء ءُ کسّے یک دوئیں کرسیانی سرء ءُ صبورؔ ءِ کوٹی ءِ تہا چی گویراؔ ءِ مزنیں تصورء عکس ئے جنوک ات۔ ءُ کمرہ ءُ کوٹی ءِ تہا سگریٹ ءُ جرابانی پتوکیں بوے پرشتگ ات ۔ ءُ صبورؔ ءِ عمرءِ تہا چہ دوئمی آں کمکیں مزن درا بوت کہ آوتی سیم ء چہ نیام ء چوٹ کرتگ ات ءُ آئی بروت سیاہ اتنت ءُ یک سیائیں صدری ئے آئی گوئرء ات ءُ آئی پچ اسپیت اتنت ءُ آوتی سگریٹ ءِ بُن ء وتی دیما ایریں چاہ ءِ کوپ ءِ تہا دور دات کہ ھورک ءُ ھالی آئی دیما ات ءُ پدا آگوئشان بُوت:
’’بچار مروچیگیں جنگ ءُ دعویٰ شرنہ بوت۔۔۔ شمار چُش کنئگی نہ ات،۔۔۔ من ء سفرؔ درائیں حالان داتگ کہ مروچی لوکل بس ءِ تہا شمے جنگ ءُ دعویٰ گوں سریاب ءِ مردماں بوتگ ‘‘ ءُ پدا صبورؔ وتی سنگتانی نیمگ ء یک یکّ ء چاران جست کرتگ ات:
’’بلے زانیت کہ مروچی ایں مردم کئے اتنت؟۔۔۔ جنگوجانیؔ ءِ مردم اتنت!۔۔۔ جنگوجانیؔ سریاب ءِ بادشاہ ءُ حاکم اِنت، آئی بس چلنت ، آئی شراب ءِ بھٹی چلنت ، آئی تعلقداری ءُ ھمسیادی گوں مزنیں مردمانی انت ءُ آئی یک گڑپ ءُ یک ٹولی یے کہ اگاں بلوٹیت گُڈا ہر کسّ ء بن بیل ء ٹنگوئج بکنت!۔۔۔ ءُ جنگوجانیؔ ءِ یک قبائلی درجگ ءُ ھندے است کہ آسریاب ءُ ڈگری کالج ءِ کّر ءُ گوئرء بگرتاں سریاب چکّی ء اِئے قبیلہ آبات انت کہ ادا سریاب ءِ تہا آئی حکم چلت ءُ آئراوتی زرنوری قبیلہ ءِ سرء پہر است کہ ۔۔۔زرنوری ھما قبیلہ انت کہ وتارا بیرک ءِ واجہ ءُ واھند گوئشت یعنے نصیر خان نوری ءِ جنگانی تہا بیرک مدام آیانی دست ء بوتگ!۔۔۔۔ءُ تو مروچی گوں اِے مرد مردماں جنگ ءُ دعویٰ کرتگ گُڈا توبہ گُش کہ اِے پمّا شریں حبرے بوتگ؟۔۔۔بلے من زانگ لوٹاں کہ آخر تو جنیں آدمانی پردگ ء پرچے برز کرت؟۔۔۔ صبورؔ نوں گوں ایوبؔ ء دلگوش ات کہ ایوبؔ وتی پاداں تچک کنان تگردءِ سرء ایریں بالشت ءِ سرء تکیہ کرتگ ات ۔ آئی بار گیں پونز ءُ ڈلگیں چمّ ءُ سیائیں بروت ءُ دراجیں مچاچ ءُ برزیں بالاد ء گوں آئی پشک ءُ جامگ چُشکہ تنک درا بوتنت ۔ ءُ آصبورؔ ءِ حبرانی ء گوشداران گوئشان بُوت:
’’بلے منی ارادگ گوں بدین چمّ یے ء چارئگ نہ ات؟‘‘
’’گُڈا تو پرچے اُودا چارت وھدیکہ ترا چہ پردگ ء آدیم چارئگی نہ ات؟‘‘
’’من نہ زاناں پرچے جُست ءُ جُو بوت کہ من اُودا بچاریں، من ء جنین آدمانی ھُبّ نہ ات، بلے من ء اِے ڈرائیورانی سرء چُشکہ زار آیئگا ات کہ آوت جنکانی چارئگا پہ وت عئیبے نہ کننت بلے پہ ایدگرانی حاطرا ایش راا عئیبے زاننت!‘‘
ءُ صبُور وتی نپاد ءِ سرء بے وتی بالشت ء تکیہ کنان جست کرت:
’’بلے تئی چارئگ ءِ ھمے حرکت شریں حبرے نہ انت ، ترا چش کنئگی نہ اتت!۔۔۔‘‘
’’بلے ایش بوت!‘‘ ایوبؔ وتی پادان سُرینان گوئشت ۔ ءُ سلیم جانؔ کہ صبورؔ ءِ پادُون ء چپ چپ نندوک ات کہ وتی درائیں سنگتانی تہا چُپ ءُ ماخولیں ورناے ات کہ مدام چپ چپ ایدگرانی گپاں اشکت ءُ وت گپّ نہ جت چُشکہ تانکہ آئرا گپّ ءِ المیں گزر ءُ لوٹ ئے مبوتیں چہ آئی دپّ ء گپّ درنہ یات۔۔۔ آئی چمّ کسان، پونز دراج ءُ آقد مردم ات ءُ نوں وتی کالج ءِ سیمی سال ءِ تہاات ءُ عمرانیات ءُ نفسیات آئی مضمون اتنت ۔ ءُ چو وتی ایدگہ سنگتاں چہ شالء ڈنّ اھتگ ات کہ وتی میٹرک ءِ امتحان ء آئی چہ وتی میتگ ءِ اسکول ء پاس کرتگ ات ، نوں اُودا نندوک گوئشاں بوت چُشکہ آئرا چیز ے گوئشگی ات پمیشا ہرکس گوں دلگوش بوت:
’’بچار! نوں ایشی راہ ئے درگیجگی انت؟‘‘
ءُ صبورؔدم دستی گوئشان بوت:
تئی حیال ء راہ چے بوت کنت؟‘‘
ءُ سلیم جان ؔءِ جاہ ء بارام گوئشان بوت:
’’جنگوجانیؔ یاکسّ دگرئے ببیت ، نوں پیسلہ طاقت ءُ زور ءِ سرء بیت‘‘
بارامؔ وتی تب ءُ تاب ءِ رُو ء گپّ جنان بوت،چیاکہ بارامؔ چہ ھما قبیلہ ء تعلق داشت کہ آیانی گرم بتی، گرّ ءُ جوشی ء دمانی تہا وتی دژمن ءِ سرءِ زیانی چُشکہ آیانی ھون ءُ رگانی تہا ھورات کہ تنے وھدی قبیلہ بورجانیؔ تہا ہرچنت کہ مردم مرتگ ات گُڈا مردم گوئشنت کہ وتی مرکء نہ مُرتگ انت کسّے ءِ دست ء کشگ بوتگ ات ءُ آیانی مزنیں پہر بندئگ ءِ حبرایش ات کہ نصیرخان نوریؔ ءِ پؤچ ءِ تہا آمدام جنگ ءِ پڑء دیمی دستگ ءِ تہا ھور بوتگ ات!۔۔۔ پمیشا آسلیم جان ءِ جست ءِ سرء صبورؔ ءِ پسوّ ء دوست نہ داشت بلکنا گوں جنگوجانیؔ ء دیم پہ دیم چوسیاد ء اُوشتگ لوٹیت ءُ آئی پیگورانی دیما وتی سرء جہل کنئگ نہ لوٹیت پرچاکہ ایش آئی حون ءِ تہا نہ ات کہ آیدگرانی دیما نزوری پیش بداشتین۔۔۔
بلے چُشکہ صبورؔ ءُ سلیم جانؔ ہردوکان ء بارامؔ ءِ ترند کیّن پسوّ دوست نہ بوت پرچاکہ بارامؔ کہ ھمنکس ترند تب ات گُڈا سلیم جانؔ ءُ صبورؔ نرم اتنت چیاکہ سلیم جانؔ ءِ تعلقداری چہ یک انُچشیں ھندءُ حلاکہ یے ءِ تہا کہ اُودا سرداری باز ساری ء نہ منتگ ات آنکہ مہلوک تنے وھدی قبائلی درجہ بندی ءُ یکین کرتنت بلے آیانی تہا سرداری اِئے پیمانہ ات چپشکہ بارام ءُ ایوبؔ ءِ ھندءُ حلاکیانی تہاات۔ اِئے مردم نرم ءُ عقل ءُ ھوش ءِ تہا چیزانی چاروک اتنت،چیاکہ صبور وانندگل ءِ تہا پہ وتی ہنرءُ عقل ء مشہورات کہ آئرا ھچ غصّہ نہ یات چہ جائیکہ تو آئرا ذاہ بداتین پمیشا گوں آئی نصیرخانؔ ءِ پؤج ءُ لشکرءِ ھچ سند ئے گوں نہ ات ءُ نیکہ آاِے حبران اُشکت۔۔۔ءُ ھمے سلیم جانؔ ءِ ات کہ آنصیرخانؔ ءِ جاہ ء گیشتر وتی پس پیروک ءِ سرداری ء پہر بست کہ یکّ زمانگ ءِ گوئستگیں دورءُ باری آں آیانی ھُشکاوگیں سرداری ات!۔ ءُ بارامؔءِ گوئشگا پد صبورؔ وتی دیما تہار کرت ءُ سلیم جانؔ ھچ نہ گوئشت ءُ سفرؔ کہ چہ صبورؔ ء کشادگ کرشی ء نندوک ات گوئشان بُوت:
’’ماں را جنگوجانیؔ ء چہ دست بندی کنئگی بیت کہ اِئے کسّہ ء دیما مہ برانت‘‘
صبورؔسفرؔ ءِ نیمگا چاران گوئشت :
’’منی حیال ھمیش انت کہ اِئے جنگ ءُ دعویٰ ء نوں چہ وتی نیام ء زیان کنئگی انت‘‘۔۔۔من گوں تو تپاک کنیں‘‘
ءُ سفرؔ کہ ورنا وانندہ گل ءِ سیکرٹری جنرل ات کہ آوتی حلک ءُ میتگ ءِ تہا چہ وتی سردار ء گیشتر تعلیم یافتگ ءُ زانتکار ات کہ چہ انگریز انی وجّہ ء اُودا سرداری انکس طاقتور نہ منتگ ات چُشکہ بارامؔ ءُ ایوبؔ ھندء جاہ آں استت ءُ آیکّ ماخول ءُ سنجیدہ گیں ورنا ئے ات کہ وتی مزن داشتی ءِ تہا نام کپتگ ات کہ آایدگرانی گپاّن اشکت بلے وتی حبر ء گیشتر پہک زانت ءُ آصبورؔ ءِ ہرگوئشتیں ءِ سرء باور کرت۔۔۔
آیانی تہا صغیرؔ اولیّ مردم ات کہ آاِئے باروا ھچ نہ گوئشت کہ گوں جنگوجانیؔ ء اِئے بارواحبر دئیگی بیت یاکہ دئیگی مبیت؟۔۔۔ صغیرؔ چہ ھند ءُ حلاکہہ ءِ ھما بہر ء تعلق داشت کہ اُودا قبائلی دور گوں وتی درائیں قدیمیں جاوراں موجود ءُ ساڑی ات۔۔۔ءُ آایدگہ مردمان چہ ات ءُ کمتر حیال کرت چُشکہ ایدگہ آئی گلام بینت۔ ءُ ورنا وانندہ گل ءِ تہا آگیشتر وتی قبائلی ھندءُ جاہ ءِ سرء پہر بست۔
ءُ ھما روچی ایوبؔ ءُ بارامؔ ءِ بازیں بحث ءُ تران ء پد پیسلہ بوت کہ گوں جنگوجانیؔ ء ھچ گپّ جنئگی نہ ات ءُ چارئگی ات کہ چے بیت؟ پرچاکہ ایوبؔوت را ملامت نہ کرت،بلے صبورؔ زانیتگ کہ جنگوجانیؔ ء گوں گپّ نہ جنئگ ھم شر نہ ات، بلے سنگتانی پیسلہ ءِ دیما آوتی سرء چُشکہ جہل کرتءُ ھچ گپّ نہ جت، بلے ھماشپّ ء آجنگو جانیؔ ءِ باروا پکر جنان بوت پرچاکہ یک وھدئے آگوں جنگوجانیؔ ء یکجاہ کیئز ھم بوتگ ات ءُ آئی زانتگ کہ جنگو جانیؔ بیر گیریں ءُ ضد بازیں مرد مے ات چیاکہ گوں دلوت ء ھوار آئرا قبیلہ ءِ طاقت ھم گون ات! ریاضؔ ءِ ھم ھمے حیال ات بلے دیوان ءِ تہا ھما شپّ ریاضؔ ھچ نہ گوئشت۔۔۔








	کالج ہاسٹل ءِ روٹکی نیمگء یک دراجیں بازار ے ات کہ تاں دُور روان ات کہ چہ آئی درگ ء روٹکی نیمگ ءِ گری ءُ گرّمیٰ ایں کوہ مردار ءِ چھیل ءُ چانک ھم درا بوتنت!۔ ءُ اِے دراجیں بازار ءِ تہا چہ چائنکی ہوٹلان بگرتاں لیپ و پمنگ ءُ پژم ءِ دکان ھم اتنت کہ ادا ہر وھددوپّ ءُ اگربتی ءِ بُو گوں پکوڑا ءِ بُو ءُ پوت گل ءِ بو ء ھوار پونز ءِ تہا احت ءُ بازار ءِ نیام ء بازار ءِ مسیت ات کہ چہ آئی کنگرہ آں پنچ وھد نماز ءِ توار گوشانی تہا پترت ءُ ایشی تنکیں گلی ھرانی تہا حرانی ریڑھی ءُ بگھی آنی روآھم ات کہ اسپ ، ھر، مردم ، مرگ ،پشکّ، کچک ءُ بینگءُ بنی آدم یکجاہ ء ھوار زندءِ عمل ءُ حرکت ءِ تہا وتی بہر ء دئیان درابوتنت، انچُش زندءِ حرکت جاری منت ءُ ایشی حرکت ءِ تہا ھچ کمتی یے نہ یات چہ جائیکہ گرمی بوتین یا کہ سردی اِئے بازار کہ چہ اگدہ ءِ نام ء یات بوت انچُش وتی عمل، حرکت ، ءُ تگ ءُ تاچ ءِ تہا برجاءُ سلامت ات کہ ایشی مردمانی گوگشگ ھمیش ات کہ یک ولی ءُ بزرگ یے ایشی ء چہ ہرچیز ءُ چہ ہربلا ءُ آفت ءُ اگدہ کرتگ ات، کہ ھمے سبب ات کہ 1935 ؁ء ءِ مزنیں زمین جمنب ء وھدے درائیں شال تباہ ءُ بربات بوتگ ات ،بلے اگدہ ءِ بازار ءُ آئی گلی ءُ گِس وتی جاہ ء انچُش آبات ءُ سلامت منتگ ات!۔
ءُ اگدہ ءِ بازار ءِ نیام ء ھما بزرگ ءُ ولی ءِ قبر تنے وھدی استت کہ وتی لچّ ءِ کسانیں مسیت ء مسیت ءِ بن ء چمگّ ءِ آپ تنے وھدی وتی جاہ ء برجااوشتوک اتنت کہ گوئستگیں زمانہ گاں وھدے کہ آباتی کم ات ءُ زند انکس مشکول نہ ات گُڈا اگدہ بازار ءِ دکان ھم کم اتنت ءُ مہلوک ءِ واھگ ءُ لوٹ ھم انکس نہ اتنت۔۔ بلے گوں شال ءِ ردّگ ء اگدہ بازار ءِ آبانی ورّان بوت ءُ ایشی بازیں لوگ ءُ گِس ء جاہ پکا بوتنت ءُ نوکیں دکان پچ بوان بوتنت ءُ بازار دراج بوآن بُوت۔۔۔
بلے ایشی کرّ ء گوئرءِ میتگ تنے وھدی کچّا اتنت ءُ دیوال تنے وھدی چوٹ ءُ لکاٹ بندوک اتنت ءُ تنے وھدی ایش چُشکہ وتارانوکیں دُنیا ءِ تہا حیال نہ کرت کہ آئی چارمکنڈ شال ءِ دنیا بدل بوتگ ات بلے اگدہ ءِ بازار بدل نہ بوتگ ات۔۔چیاکہ ایشی مردم وت ء را بدل کنئگ ءِ واب نہ گندگ ء اتنت یاکہ بدل بوئیگ نہ لوٹ انت کہ ایشی گیشتر آبادی زرنودی ات انت کہ آسریاب ءِ روٹکی نیمگ ء اگدہ بازار ءِ کرّ ءُ گوئرا نون دگہ قوم ءُ قبیلہ آنی مردم ھم آبات اتنت کہ ایشانی تہابلے زرنودی ، بشامّی ءُ پبئی گیشتر آتنت کہ ھمے سئین قبیلہ سریاب روڈ ءُ اگدہ بازار ءِ کہنگیں مردم اتنت کہ آدیگہ چہ ڈنّ ء احتگ ات بلے زرنودیؔ، بشامیؔ،ءُ پبئیؔ چُشکہ ھمداں پیدابوتنت ءُ ھمداں اگدہ بازار ءِ قبرستان ء لحد کنئگ بوتنت کہ اُگدہ بازار ءِ ھچ کس دگہ جاہ آبات نہ بوتگ ات انت آنکہ ڈنی مردم چُشکہ ذکر کنئگ بوتگ ادا احتگ ات یاکہ پدا درکپتگ ات بلے اگدہ بازار ءِ مردم نہ درء شتنت ءُ نہ کہ آیاں کسّے درکرت!۔۔ چیاکہ اِے دنیا ءِ جنت پرآیان اُگدہ بازار ات، ایدگہ دنیا پرآیان یک ڈنیّ دنیا ے ات!۔۔۔
اُگدہ بازار ءِ ہوٹلاں چرس کشگ بوت ، جوا بوت، شراب ھم ورئگ بوت، بلے انچُش کہ ایدگران خبر مہ کپیت!۔۔۔
اُودا ترا ہر ڈولیں مردمانی گندئگ ءِ موکہ است، بلے گوں روچ ءِ کپئگء ایشی بازار چہ ڈنیّ مردماں حورک بوت کہ پدا ادا ایوک ء اُگدہ بازار ءِ مردم چمانی تہا احتنت کہ گوں روچ ءِ کپئگ ء ہرکسّ وتی وتی لوگ ءُ گِسانی نیمگ ء درکپت۔
سُحب ءِ درائیں سریاب روڈ ءِ مردم ھمداں مُچ بوتنت کہ اُگدہ بازار ءِ فُٹ پاتانی سرء کسّ یے باڑو، کسّے کپنجر ءُ کسّے ءِ ککّہ ءُ کسّے طوطی پنجرئگانی تہا بند توار جنان بوتنت ءُ آیانی مالک آیان چاران بوتنت۔
اُگدہ بازارءِ تہا چہ کلاں مزنیں لیب بانگو آنی جنگ ات کہ سریاب روڈ ءِ شوکی ایں مردم وتی مزن تاج ءُ مزن پنجیں بانگو آں ہرجمعہ ءِ دیگر ء بازار ءِ فٹ پاتانی سرء بانگو آنی جنگءِ مچی بازار ءِ نیام ء مزنیں گدام ءِ دیما اڈدئیگ بُوت کہ بازار ءِ رو ءُ آبند بوت ءُ ہرکسّ بانگوانی جنگ ءِ چارئگا پہ وتی پادانی سرء لکوک کپان چاران بوت کہ کئی بانگو سحب کٹیت ؟ءُ کئی بانگو بے سحب بیت؟
ءُ گریبین ءُ بزھگیں بانگو آنی چُشکہ ساہ درکپان بوت وھدے آیانی تاج ء چہ ھون پٹان ءُ چُرّان بوت ءُ آیانی پُٹ گوات ءِ تہا بال کنان بوتنت کہ آیانی کش ء نندوکین آیانی جنگ دئیوکیں مالک گوں وتی چوٹ بندوکیں پاگ ءُ آدینکی ایں کلاآں آیان ٹکینان یکوارے دوارگ آیان جنگ ءِ پڑء دیم داتنت ءُ اِئے بزھگیں بانگو وتی چانمیل ءُ پنجان ڈگار ء گُت دئیان ءُ وتی پٹّان گوات دئیان یک دوئمی ءِ سرء گوں وتی درئشپین سنٹان ارش ءُ حملہ کرتنت ءُ یکوارے پدا ھون پٹّی ءُ ھون چرّی بنا بوت کہ یکّے چہ اِئے جنگ ء شکست وران ءُ بے سوب بوآن وتی مالک ءُ وازدارءِ بگل ء پترت ءُ مچیّ ءِ تہا یک کوکار ءُ جگاے پاداحت ءُ یک کندگ ءُ ٹہکے چست بوت ءُ ہرکسّ اِے بے زبانیں ساہ دارانی ھون چری ءِ سرء چُشکہ وش بوت۔۔۔ءُ کٹوکیں بانگو ءِ واز دار وتی پاگ ء گیشتر وتی پیشانی ء چوٹ ایر کرت کہ ایوک ء نوں آئی یک چمّے درا بُوت ءُ ایدگہ چمےّ پاگ ءِ پیڑانی تہا زیان بوت ءُ آچہ وتی صدری ء وتی ناس دان ء درکرت ءُ یک پٹّ یے ناس وتی دپّ ء ایر کرت ءُ گوں کٹّ ءُ سحب ءِ مارشتان مچّی ء چاران بوت تانکہ ہرکس آئرا داد بندنت ءُ پہ دل ءِ ھبّ ءُ واھگاں داد بدنت کہ مروچی آئی بانگو کٹیتگ ات ءُ شرکٹیتگ ات کہ ایشی گواھی ء جیہوکیں بانگو ءِ وتارا وتی واز دار ءُ مالک ءِ کش ء دور دئیگ ات!۔۔کہ چہ ایشی گیش بے سحبی ءُ شکست دگہ چے بوت کرت؟ ۔۔ ءُ پدا آوتی کٹوکیں ءُ آئرا سحب دئیوکین بانگو ء وتی بگل ء انچُش گپت چُشکہ یک ماس ءُ پس ئے وتی چوچگ ء وتی بگلّ ء کنت ءُ پدا آبازار ءِ دراجی ء رھا دگ بوت ءُ مہلوک آئی پدا روان بوت ءُ آانچُش مچّی ءِ تہا زیان بوت ،تانکہ دوئمی جمعہ بیاتین ءُ دوئمی وار ء پدا بانگو آنی جنگ بوتین!۔۔۔
بانگو آنی جنگ دئیگ ، ککّہ ءُ کپنجر ءُ طوطی آنی پنجرئگ ءِ تہا ٹکارینگ ء آیان وتی دست ء زورئگ ء بازار ءِ تہا گردینگ اُگدہ بازار ء درائیں سریاب روڈ ءِ دود ءُ ربیدگانی یک المین بہرئے ات۔ چُشکہ بگیر چہ اِے مرگانی لیب ء، بگیر چہ آیانی سیادی ءُ نزینکی ء ءُ بگیر چہ آیانی موجودگی ءُ ساڑی بوئگا سریاب روڈ ءُ اگدہ بازار ءِ مردمانی زندگانی بے تام ءُ بے حس ات کہ چہ آیاں بازاں بلکنا ککّہ، کپنجر ، باڑو ءُ طوطی آنی دارئگ ءِ حبّ ء شوک مبوتین بلے اُگدہ بازار ء سریاب روڈ ءِ چُشین مردمے نہ ات کہ آایشانی جنگ ء مچارتین یاکہ پنجرئگانی تہا بندآیاں دوست مداشتین کہ اِے ساہ ءُ مرگ پنجرئگانی تہا بند دکانی دیما لونجاں اتنت ءُ ہر گوئزوکیں راہ گوئزآیاں چاران بوت کہ طوطی کار کار کنان بوتنت ، ککّہ وتی دانگاں چنان وتی سنٹاں گوں پنجرئگ ءِ دیوالاں جنان بوتنت ءُ چہ وتی دپّء توار کشاّن بوتنت ءُ آیانی مالک وتی دکانانی تہا نندوک آیاں چاران بوتنت ءُ وش بوتنت کہ چہ چوٹ ءُ سواس گنڈوک ءُ موچی آں بگیر تاں درزی، نائی ، دھوبی ، نانبائی ءُ مزورکار ء پوریاگراں ہریکّے کش ء طوطی یے ، یاکہ ککّہ یے ءُ یاکہ کپنجر پنجرگ ءِ تہا بند آئی دکاّن ءُ کار ءِ جاہ ء ایر کرت چُشکہ سریابی ءُ اُگدہ بازار ءِ زند ءِ معنہ ءُ تام ھمے ساہ دارانی بندی گیری ءِ تہا چیرات؟
ءُ اُگدہ بازار بلکنا درائیں سریاب ءِ مردمانی گوشانی تہا طوطی ءِ ٹی ٹی ءِ توار ککّہ ءِ گنمبر جنئگ، کپوتانی نالگ، کپنجرانی چیچاڑ پرشتگ ات کہ بگیر چہ اے ساہ دارانی توار ء آیانی زند ء دگہ معنہ ءُ لیکھ یے نہ ات۔۔۔ ءُ گوں ساہ داراں آیانی ھبّ ءُ شوک ایوک ء گوں مرگاں نہ ات بلکنا کچکانی دارئگ ، کپوت دارئگ ءُ کرگوش ءِ پانگ ءِ آیان ء مزنیں حبّ ءُ ھذوناکی یے استت کہ آیانی ہر گس ء کپوتانی کونڈ ئے ات کچکانی کچارئے ات ءُ پشک آیانی گیسانی تہا ہر وھد میاؤ ں میاؤں اتتت کہ اِے ساہ دار آیاں وتی دوست حیال کرت کہ آھم گوں اے ساہ داراں دل ءِ ھبّ ءُ مہر کرتنت۔ پمیشا ہر دیگر ء چوٹین ورنا وتی کچکانی گٹّ ء مورگی ایں گٹی ءُ پٹی بندوک آیانی چمڑائی ایں واگان داروک اُگدہ ءِ بازار ءِ تہا سراپ کرتنت چُشکہ آبازار ءِ مردمان نوکیں چیز ے پیش داشت انت ۔ ءُ برے برے آعیدانی وھدء اُگدہ ءِ کہنگیں کاریزانی نیام ء درئچکانی نیام ء کچک جنگ داتنت ءُ وش بوتنت پرچاککہ بانگو ءُ کچکانی جنگ دئیگ ءِ تہا آوتی جندءِ وحشی ایں خسلتاں چُشکہ ایر کنان بوتنت کہ اگاں آگوں اِے ساہ داران مہر مکرتین گُڈا گوں وت ء چوھمے ساہ دارانی ڈول ء مڑت انت؟۔
 آگوں وتی جند ء مدام مڑت کہ لٹّ ءِ جنگ ء سریاب ءِ بشامی، پبئی ءُ زرّ نوری، قبیلہ ءِ مردم نامدار اتنت کہ بازیں رنداں وت اُگدہ ءِ ھمے بازار ء آیانی جنگ ذھگانی سرء ، کچکانی سرء، کپنجرانی سرء، ءُ ککہ آنی سرء بوتگ ات کہ بازار ءِ نیام ء حون چرّی ءُ ھون پٹی ءِ بازیں ندارگ پیش احتگ ات کہ اُگدہ ء سریاب ءِ مردم چہ جنگ ءُ دعوےٰ چُشکہ چہ حدا لوٹیت کہ یک نیمون یے ببیت کہ آجنگ بکننت؟۔۔۔
اُگدہ ءِ مردمان ء بائیسکل ءِ سواری سکّ دوست ات آنکہ نوں اگدہ بازار ء کار ءُ رکشہ ھم ودی بوتنت بلے ایشی مردم بائیسکل ءِ سواریء تنے وھدی چُشکہ چہ ایدگہ درائیں سواری آں شرتر ءُ گیشتر زانت کہ گوں ہرورنا چوکّ ء یک نوکیں سُہراب یاکہ امبر بائیسکل ئے گون بوت، آنکہ نوں امبر بائیسکل ءُ سُہراب بائیسکلانی دورشتگ ات بلے گوں بازیں مردماں تنے وھدی ھما کہنگیں بائیسکلانی نسل برجاءُ سلامت اتنت کہ ایشانی واجہ ءُ مالک آیاں ء چو بانور ء سینگار کرت ءُ آیانی پاہاز ء کنان بوتگ ات کہ تنے وھدی آیانی تارانی بلشک اگدہ بازار ءِ تہا چمانی تہا احت۔۔ نہ کہ ءُ انونیں دورءِ چین ءِ جوڑ کنوکیں بائیسکلانی یکّ ردّ ء کتارے ات کہ بازارءِ دراجی ء شت ءُ احت۔
ءُ اِئے بائیسکلاں گوں یکّ لٹ ئے مدُام دراجاں ایر بوت، چہ دیم ءِ ھینڈلاں بگرتانکہ پشت ءِ پہیہ ء۔۔۔۔اِئے لٹ آیانی سلاح ءُ ازباب ات کہ اُگدہ بازار ءُ سریاب روڈ ءِ ورنا وتی بائیسکلانی سرء سوار مدام گوں وتی بدی داران لٹ ءُ چماک بوتنت ءُ کسّے ھم چُشکہ گوں اُگدہ بازار ءِ ورنا آں لٹّ جنگی ء کس ء سوب نہ برتگ ات ءُ کسّ تنے وھدی اچ آیان باج نہ بُرتگ ات ءُ نیکہ باج کرت؟ ۔
ءُ جنگو جانیؔ سریاب ءُ اگدہ بازار ءِ حاکم ءُ بادشاہ ات کہ گوں وتی مندرین قد ءُ بالاد ءُ مزنیں لاپ ء شرّ پیٹرداتگیں پاگ ء گوں آوھدئے اگدہ بازار ءِ تہا ملّان بوت تو آئی پشت ء ورنا جوکان یک گڑپّ ءُ ٹول ئے گون بُوت ءُ وھدئے جنگو جانی گپّ جت تو ایدگہ ایوک ء آئرا گوش داشتنت کہ گوں وتی دراجیں بروت، مزنیں ءُ چیتیں پونز ءُ زنڈیں لنٹ ءُ تنکیں پیشانی ءُ آوتی رنگ ءُ دروشم ہندوستان ءِ صوبہ تامل ناڑو مردمے درا بوت۔ آئی پاگ ءِ شملہ مدام آئی پیڑداتگیں پاگ ء گوں جنوک بُوت کہ آایشرا برے برے برز طرگ ئے جوڑ کرت۔
آگیشتر گوں پونز ء گپّ جت ءُ ہر حبر ء پدیا آوت ء را زاہ دات یاکہ ایدگران ء چُشکہ بگیر چہ زاہ دئیگا گپّ پہ شری چہ آئی دپّ ء درنہ احتنت!۔۔۔۔ یاچُشکہ آوتی ذات ء بے ڈنّی دنیاءِ دنیا پدّر ءُ ظاہر کرت نہ کرت؟۔۔۔
آئی مزنیں لائیکی ایش ات کہ آاگدہ بازار ء درائیں سریاب ءِ مست ءُ گمراہ آنی استاد ات کہ ایدگہ درائیں مست ءُ گمراہ ءُ پوچ چُشکہ مشکانی ڈول ء وت ء اُگدہ ءِ کرّ ءُ گوئرا کہنگیں کاریزانی تہا چیر داتگ ات ، چیاکہ نوں اُگدہ ءِ حاکم جنگوجانی ؔ ات کہ آئی دراج ءُ چوٹ لکاٹین حویلی ءِ تہا بن ء آئی لوگ ات ءُ ایدگہ بہرء آئی نوکیں گاڑی ءُ کارموٹر اُوشتوک بوتنت، ۔۔آئی بس سڑکانی سرء چلیتنت کہ نوں آئی ء نوکیں بس گپتگ ات کہ کراچی ءُ لاھور ء ھم روان دئیگ بوتگ ات۔۔۔پمیشا گوں جنگو جانیؔزرّ ءُ دلوت ءِ کمیتی نہ ات ءُ آاگدہ بازار ءِ کرّ ءُ گوئرءِ درائیں بازار ءِ چپّ ءُ راست گیشتر مزن ءُ دراج کرتگ ات ءُ آلوٹیت کہ گیشتر ملک ءُ ڈگاراں آبات بکنت پرچاکہ ذرّ ءُ دلوت ءِ کٹیگ آئی زند ءِ مزنیں واھگ ءُ لوٹ ات ءُ آئی واھگ ءُ لوٹ پیلو بوئگا اتنت ،چُشکہ ہرڈوک ءُ سنگ آدست بجتین گُڈا ایش سہرئے جوڑ بوت!۔۔۔
سریاب روڈ ءُ اگدہ بازار ءِ آکجام جنگ ءُ دعویٰ ات کہ آچہ آئی سعی ءُ خبردار نہ ات یاکہ آئی تہا بہر نہ زرتگ ات یاکہ بہر زورئگ نہ لوٹیت؟ ھمے جنگانی تہا نیام کپئگ ء وت جنگ ودی کنئگ ءُ اِئے جنگانی تہا میڑھ ءُ مرکّہ کنئگ ء وتی پیسلہ ءُ صلہ ءِ مُرذ ء گرئگ چُشکہ آئی وتی نام ءُ توار ء دلوت ءُ طاقت ء گیشتر دوئینگ ءِ حاطرا المّی ات کہ چُش سامراج ء آمدام دنیا ءِ تہا جنگ ءُ دعویٰ ءِ حق ء ات پرچاکہ ایوک ء ھمے جنگ ءُ دعویٰءُ چوپانی تہا انچُش کہ سامراج ءِ دیمرئی ءِ واب پیلو بوتنت گُڈا ھمے پیما جنگو جانی ءِ دلوت ءُ نام گیشتر بوت، پمیشا پرآئی امن ءُ ایمنی یکّ نزّور ءُ کمزور دستانی سلاح ءُ ازباب ات کہ ایوک ء یک زور آور ءُ طاقتور ئے ء زندگانی ءِ حق استت چیاکہ زور ءُ طاقتور طاقت ء ِ ٹھوس ءُ حقیقی ایں راستی آنی سرء سکھت کرت وھدیکہ نزّور ایوک ء ایشانی وابے دیست!۔۔۔ءُ وھدے نزور ءُ کمزور ءِ وسّ نہ چلت گُڈا آوتی وابان شموشت ءُ وت ء را پریب دئیگ ء پہ امن ءُ ایمنی ءِ گپاّن جت نہ کہ آئرا طاقت دست کپت ءُ نیکہ دنیا ءِ تہا امن ءُ ایمنی بوت چیاکہ دنیاءِ تہا پہ امن ءُ ایمنی دارئگا قربانی لوٹیت ءُ نزور ین مردم مدام وتی پریبانی تہا ءُ وتی وابانی تہا وتی زندء تمام کر ت ، نہ کہ گوں اِے سرء ءُ نیکہ گوں آسرء!۔
بلے جنگو جانی پیش دارئگا ات کہ سریاب ءُ اگدہ بازار ءِ تہا بگیر چہ آئی کسّ ئے چُشکہ نہ نشت ءُ نیکہ پاداحت۔
جنگو جانی ء ِ تعلقداری ء سیادی گوں طاقت ءِ سرچمگاّں ھم اتنت کہ چہ صوبائی اسمبلی ءِ ممبراں بگرتاں پولیس ءُ لیویز ءِ مزنیں افسراں آئی دست دراج ات کہ اگاں کسّے آئی طاقت ءُ زور ء برز بوتین توآحکومت ءُ پولیس ءُ لیویز ءِ دست ء آئی ء راہ ءِ سرء آورت!۔
ءُ سریاب ءُ اگدہ بازارءِ کپّ لیویز ءِ تہا ات ءُ دوئمی کپّ ءِ تہا پولیس ءِ ءُ ملکی قانون چلت وھدیکہ لیویز ءِ تہا جرگہ ءُ قبائلی قانون ات کہ اُودا یک دگہ قانون ءُ حکم ئے چلت کہ ایش قبیلہ ءِ کہنگیں رسم ءُ رواجانی تہا چیزاں دیما برت۔۔۔
ءُ جنگو جانی ہردوکانی تہایعنے ہردوئیں نظامانی تہا وتی مٹ وت ات یعنے آزرنوری قبیلہ ءِ مسترھم زانگ بوت، وھدیکہ زرنوری ءِ سردار اگہ کسّے ات بلے جنگوجانی ءِ لائکی ء سردار ءِ نابودی ء کم لائکی ءِ سبب ء مہلوک ءُ الس ءِ جیڑھانی راہ دربر جنگوجانی ات کہ مہلوک وتی جیڑ ھانی حاطرا جنگو جانی ءِ دیوان ء مراگاہ ء اھتنت کہ آئی چوٹ ءُ لکاٹیں ءُ مزن ءُ دراجیں حویلی ءِ یک کنڈے ء آئی دیوان جاہ کہ اُودا آیک وھدءِ تہا ھزار مردم ء ھم نان دات کرت کہ آئی دیوان جاہ دراجیں ہال ئے ات کہ ایشی بازیں بہر اتنت ءُ ہربہر گالی ءُ تگردانی تہا چو بانور ءُ سمبنوک ات ءُ مزن مزنیں بالشت ایراتنت ءُ آئی بھٹی مدام روان دوان ات کہ سریاب ءُ اگدہ بازار ءِ ہر مہمان ھمدء نان وارت کہ سردار ءِ ڈھروکیں چاردیوالی ء مہمان جاہ ئے نیمگا کسّ دیم نہ کرت کہ آسریاب ءِ یک تنکیں گلی ئے تہا ات۔
دیوان جاہ ءِ دو بہر اتنت کہ یک بہرئے تہا حاصین مہمان کہ ایشی تہا جنگو جانی ءِ دوست ، پولیسءِ افسر ءُ انتظامیہ ءِ افسر احت ءُ نشت کہ پرآیان جنگو جانی میز ءُ کرشی ءُ صوفہ سیٹ ایر کرتگ کہ مہمان میزانی سرء گوں کانٹہ ءُ چمچگ ء نان وارت۔۔۔۔
بلے چہ کلاّں مزنیں حیرانگی حبر ایش ات کہ جنگوجانی برے برے وتی بائیسکل ء سوار بوت ءُ سریاب روڈ ءُ اگدہ بازار ءِ تہا گشت ءُ ہرکسّ آئرا چاران بوت ءُ حیال کنان بُوت کہ بچار! جنگوجانی مروچی بائیسکل ءِ سرء سوار انت!۔۔
ءُ جنگو جانی وتی کہنگیں عادت ، یعنے بائیسکل ءِ سرء پمیشا سوار بُوت کہ یک زمانگ ئے ات کہ آئرایک زنگ جتگیں بائیسکل ئے ھم گون نہ ات۔۔۔ءُ اِئے ھما دورات وھدے آئی باگ ءُ باگیچہ آنی سوف، انگور، زردلو، بادام ءُ انار ءُ شقالوآں مارکیٹ ءِ تہا کسّ پہ بہا نہ گپت کہ آیشانی وتی دوست ءُ سیالان ٹیکی دات ءُ لہتین آں بہا کرت، بلے ھمنکس کہ آئی حرچ درکپت، ھمنکس کہ آنہ زندگ ات نہ کہ مرتگ ات۔۔!
بلے پدا آئی باگ ءُ باگیچہ آنی نیوگ مارکیٹ ءِ تہا پہ شریں کیمت ئے ء بہا بوآن بوتنت وھدئے شال ءِ زندبدل بوآن بوت ءُ یک نوکیں دور ءُ نوبت ئے سرچست کنان بوت کہ بس احتنت، موٹر ءُ گاڑی احتنت، سڑک پچ بوتنت، اسکول ءُ ہسپتال پچ بوتنت، آنکہ سریاب روڈ ءِ تہا تنے وھدی ھم چُشیں اسکول ، اہسپتال ءُ دگہ کار جاہ ءُ کارئے دراکرت کہ مردم ءِ دل وش بوتیں! پرچاکہ اگدہ بازار ءُ سریاب ءِ مردمانی زند بدل نہ بوتگ ات آنکہ شال بدل بوتگ ات ، کرّ ء گوئرءِ زند چہ کہن ء نوک بوتگ ات بلے سریاب ءُ اگدہ بازار ءِ زند تنے وھدی ھما یک پیما ریسگ ءُ بندوکیں کچا گوں لچّ ءِ ضاو ءِ اتنت ءُ اِئے دیوال ھم چوٹ اتنت ءُ گوں آباتی ءِ ودگ ء ایشی گلی تنک بوآن اتنت کہ آیانی پشت ء یک زنگ جتگیں دروازگ ئے حاکانی تہا کھڈ بند ءُ پچ بوت کہ اُودا زرنوری ،بشامی ءُ پئبی قبیلہ ءِ زھگ ءُ زالبول وتی مرد، براس ءُ پس ءُ قبیلہ ءِ بندی ءُ کیئزی اتنت کہ بلکنا آروچ ٹک دئیگا نہ دیستنت ءُ روچ کپگء ھم زبہر ءُ کم نصیب اتنت کہ درائیں سریاب ءُ اگدہ بازار ءِ تہا جنکانی یک ءُ دو سکول ء بگیر دگہ ھچ نامی ایں اسکول ئے ھم نہ ات۔۔۔ءُ جنکانی تعلیم ءُ علم تنے وھدی یک عیبے زانگ بُوت ءُ ایدگرانی عیبانی سرء شگان جنئگ تنے وھدی آیانی سائیکی ءِ یک المین بہرئے ات چُشکہ آتنے وھدی وتی گوئستگیں زندء المّ حیال کنان اتنت!۔۔۔ چُشکہ اِئے دنیاءِ تہابے عبین مردم آاتنت ءُ دگہ کسّے نہ اتت۔۔
پمیشا سریاب روڈ ءُ اگدہ بازار باز رندان شال ءِ یک بہر ئے زانگ نہ بوت بلکناچہ آئی جتا درا بُوت ،چُشکہ ایش یک جزیرگ ئے ببیت چہ ایدگہ دنیاء جتاکہ تنے وھدی آیانی مرک ءُ زندءِ پیسلہ آں جنگو جانی یاکہ لہتین ،ٹکّری ءُ ملک کرتنت کہ وت آھچ چیز ے نہ اتنت ءُ چُشکہ ھچ چیزے بوئگ ھم نہ لوٹیت ،چیاکہ آچہ ڈنّ ءِ مردماں ،ڈنی قانودان ءُ ڈنی اخلاق ء چہ حرز کرتنت کہ نوکیں دنیا آیان چہ آیانی دود ءُ ریبد گان زہر ءُ کم نصیب مکنت؟۔
ءُ اگدہ بازار گوں وتی چرس، پکوڑا ءُ دیگ گرادگ ءِ بُو ءِ تہا چُشکہ وتی ترس ء چہ دل ء برئگ لوٹیت ءُ وتی ھوش ء گوں کچکانی ، بانگوانی جنگ ءِ تہا چپ کرت تانکہ آیان ھچ چیزے یات بیت۔!
زالبول ءُ زالکار درانہ بوتنت پمیشا گیشتر جنگ ءُ جیڑھ بچکانی سرء بوتنت پرچاکہ اگدہ بازار ءِ ہوٹلانی تہا کم عمریں ورنا کہ آیانی بروت نوک دران بوتگ ات ، اِئے ہوٹلانی تہا نندوک چہ وت ء عمرءِ تہا مزنیں بچکاں سگریٹ ءُ چرس کشیتنت ءُ مہلوک آیانی بچہ باز ءِ سرء شک آورت کہ باز رندان ٹولی آنی نیام بچکانی سرء جنگ ءُ جیڑھ بُوت۔۔۔ یادگہ جنگ ئے بوتیں ھم ایشی سبب زیبائیں بچکّ یے ءِ سرء بُوت کہ ایشی نیمون ء چُشکہ دگہ راھانی تہا پدّر کرت ءُ ایشرا دگہ نامے دات بلے اُگدہ بازار ءِ درائیں جنگانی سبب بلکنا ھمے بچّہ بازی ات کہ ایش چُش یک وباّءِ صورت ء اگدہ بازار ءِ تہا استت چیاکہ اُگدہ بازار ءِ تہا دگہ جنین آدم ءُ زالبول ھچ چمّ ءِ تہا ھم ودی نہ بوتنت ءُ نیکہ اُگدہ بازار ءُ سریاب روڈ ءِ مردمے وتی چمان بے جینن آدم یے ء برز کرت نہ کرت کہ ایشی سزا مرک ات ءُ چہ مرک ء کم نہ ات!۔۔۔ آنکہ بچکانی سرء جنگ بوت بلے اِے جنگ حنکس چُشکہ عیب دار ات چُشکہ زالبولانی چارئگ یاکہ جنین آدمانی سرء شکّ آرئگ کہ قبائلی زندءِ اخلاقی کوڈ ءِ تہا زالبول ، جنین آدم ءُ جنکّ ءِ عزّت ء گوں لیب کنئگ یک مزنیں عیئبے ات، بلے بچکانی جنگ یکّ لسّین کارے ات کہ ایشی ءِ علاج چاریں لٹّ اتنت!۔۔
ءُ باز رندان بچکانی جنگ ءُ دعوےٰ ءِ سرء قتل ءُ حون ھم بوت کہ کسّے وتی ھمے عیب ء چیردات یاکہ وتارا وت حوک کرت، بلے بازکم کہ گیشتر قتل ءُ حون زالبولانی عزت ءِ سرء بوتنت ءُ اگدہ بازار ءُ سریاب روڈ ءِ تہا کسے بہ جنکان ءُ زالبولان وتی چمان برز نہ کرت۔۔۔۔
وھدیکہ بچکانی ویل جتا ات ءُ ایشرا یکّ حدّ ے ء قبائلی زندءِ تہا چُشکہ برداشت کرت بلے وتی شرم ءُ ننگ ءِ عزت ء برداشت نہ کرت چہ جائیکہ آئی ساہ پرچے مشتین!۔۔
ءُ جنگو جانی قبائلی کوڈ ءُ زانت ، ءُ آوتی ورنائی ءُ بچکانی دیوان ءِ تہا گوازینتگ ات ءُ آورنایانی نوک ورنائی ءِ زمانگ ھمے ناجوڑی ءُ بیماری زانت ءُ نوں آوتی ڈول ء ایشی ءِ راہ دربری ء کنان بُوت ءُ مہلوک ء ایشی سرء ایراد نہ ات، بلے کسّ نہ لوٹیت کہ آیانی زنداِے پیما بگوزیت!۔۔۔ چیزئے ناجوڑی ءُ بے راھی ء سک گیرین قبائلی نظام ھم منتّ چیاکہ بنی آدم ءِ فطرات ء کسّ داشت نہ کرت۔۔۔
ءُ نوں کہ جنگو جانی ء حال دئیگ بوتگ ات کہ لہتیں روچ ساری ء لوکل بس ءِ تہا ہاسٹل ءِ لہتیں ورنائیں بچکّ لوکل بس ءِ تہا پردگ ء چست کرتگ ات ءُ زالبولانء چارئیگ ات گُڈا جنگوجانی بائیسکل ءِ سرء سوار گوں وتی بالکا آں اگدہ بازار ءِ تہا چکّران بوتگ ات کہ ہرکسّ مروچی آئرا بائیسکل ءِ سوار دیستگ ات گُڈا زانتگ ات کہ مروچی جنگوجانی بائیسکل ء سوار بوتگ گُڈا المّی واکے ءِ درپیش بیت، پرچاکہ ساری ء وھدے جنگو جانی وتی بائیسکل ء سوار بوتگ ات ءُ آئی مردم آئی پدا روان بوتگ ات گُڈا اگدہ بازارءِ المّی جنگ ئے بوتگ ات، پرچاکہ آوتی ھما گوئستگیں گریبی ءِ روچان نہ شموشتگ ات وھدیکہ آئرا زنگ جتگیں کٹرارگیں بائیسکل ئے ھم نہ ات، بلے پدا ہر چیز بدل بوتگ ات ءُ نوں آگاڑی آنی مالک ات ، دکانانی مالک ات، زمین ءُ جائیداد ءُ باگ ءُ باگیچہ آنی مالک ات کہ آئرا پدا پہ وتی سنگتانی حاطرا وتی مردمانی پیما زند گوازینگ ءِ حاطرا انچُش کنئگی ات پرچا کہ آئی تہا لاتماھی ءُ تونگری نہ ات کہ اگدہ بازارءِ فٹ پاتءِ سرء گوں وتی مردمان نشت ،آیانی کاران کرت، آیانی بُوءُ بدبو آں بدنہ بُرت ءُ مزن داشتی نہ کرت۔
ءُ مروچگیں اُگدہ بازارءِ تہا آئی بائیسکل ءِ سواری یکوارئے پدا مہلوک ءِ دل ءِ تہا یک وھم ءُ یک وسوسگ یے پیدا بوتگ ات!۔۔۔
ءُ مروچی آچہ بائیسکلانی سواری ءُ اُگدہ بازار ءِ تہا وت ء را وتی پیش دارئگ ء ساری وتی دیوان جاہ ءِ تہا یک مراگاہ یے اڈّداتگ ات ءُ کالج ہاسٹل ءِ وانندہ گل ءِ ورنایانی حرکت ءِ سرء بحث کرتگ اتءُ پیسلہ کرتگ ات کہ اِئے ورنایان چہ زالبولانی پردگ ء برز کنئگ ءِ بدل ء گرئگی ات ……ءُ مروچگیں دیوان ءِ تہا ھما دراج بروتیں ءُ پاگ بندوکیں زرنوری ورنا ھم نندوک ات کہ آگوں ایوب ء جنگ ءُ جیڑھ کرتگ ات کہ آیانی نام ءُ ننگ ءِ سرء ارش کرتگ ات کہ پہ وتی نام ننگء آوتی ساہ ء دئیگا چہ جیتا نہ کرتنت۔







	
	ھما روچ بیگہ ء ایوب ،سلیم جان، ءُ بارامؔ اگدہ بازار ءِ یک ہوٹلے ءِ تہا نندوک چاء ورئگا اتنت کہ ناگت ء ہپت ،ہشت ورنا کہ گوں وتی بائیسکلان ءُ گوں وتی لٹ ءُ کارچاں ہوٹل ءِ تہا وتی بائیسکلان اوشتارینتگ ات چُشکہ ساری ء چاری اتنت کہ ہاسٹل ءِ ورنا ھمداں ھمے ہوٹل ء نشتگ انت ، نوں بے آیان اُرش کرتگ ات ءُ ہوٹل ءِ تہا علبدگ ء یک کوکار جگاّے پاداحتگ ات کہ کسّ نہ زانت کہ چے بوئگا انت ءُ پرچے بوئگا انت؟ ءُ اُوداکرشی ءُ میزانی نیام ء نندوک ایوب، بارامؔ ءُ سلیم جان وارخطا بوتگ ات ءُ نہ زانتگ ات کہ چے بکن انت کہ دمانی تہا دور کرتگ ات بلے اچ آیانی دور کنئگ ء ساری ارش کنوکیں مردمانی لٹ آیان گپتگت ءُ سورکو کرتگ ات کہ آمیز ءِ جہل ء کپتگ انت کہ لٹ جنوکیں مردم پدا میزانی چیرء آیان ء وتی لٹ ء لگتّ ء مچّ ءُ مشتاں ھورت حام کرتگ ات کہ سلیم جان ءِ سرءِ پوست دور بوتگ ات ءُ آئی دیم حون چُرّ بوتگ ات، بارام ءِ چپین چم آلماتہ گت ءُ چہ درد ءِ زحمت ء سیاہ گردان ات ءُ ایوب ءِ راستیں دست ءِ ھڈ پرشتہ گت ءُ بلکنا بارام ھوش ءُ بے ھوش ات کہ پدا آتتّران ء میزانی نیام ء کپتگیں ءُ لٹ جنوکیں ہپت ءُ ہشت ورنا انچُش کہ پہ زوتی ءُ تلواری احتگ ات گُڈا انچُش اشتاپی ءُ تلواری چہ ھمودان درکپتگ ات۔ ءُ اِئے سے ایں سنگتاں ٹپّی کرتگ ات کہ نوں ہوٹل ءِ تہا ایدگہ مردم آنکہ اُرش کنوکان داشت نہ کرتگ ات بلے نوں ٹپّی آں چست کنئگ ءِ تہا مشکول بوتگ ات کہ گوں زوتی ء آرکشہ ءِ تہا سوار کرت ءُ دیم پہ اہسپتال ء رادگ بوتہ ۔۔۔
دوئمی سحب ء صبوؔ گوں وتی سیائیں صدری ءُ اسپیتیں پچّاں ءُ بلوچی چہوٹاّں ہاسٹل ءِ دراجیں ’میس‘ ءِ تہا نندوک نیاری ءُ ناشتہ کنان ات سفر گوں وتی پتلون ء تہا پترت۔ سفرء مدام پتلون پاداکرت ءُ وتی بروتان ایوک ء وتی برز ءِ لنٹان گوں وتی شوحان جپتّ اشتگ ات ایدگہ چپ ءُ راست ءِ کنڈان کوٹ کرت کہ آئی بروت گودِر یاکہ پرونک ءُ سیائیں پامک ءِ ڈول ء پرآئی لنٹاں ایردوا بوتنت ، ءُ آعمر ءِ تہا چہ صبورؔ ءُ چہ ایدگران کمکیں مزن درا کرت ءُ گوں وتی کستران گیشتر مزن داشتی کرت ءُ وھدئے گپ جت تو ایدگرانی حبر ء گوش نہ داشت بلکنا وتی گپان جنان بوت ءُ اِئے نیام ء وتی چمان پُرپئینت ءُ وتی حبراں جات ءُ وارت کہ باز رندء زانگ نہ بُوت کہ آگوں وت ء گپّ جنان انت یاکہ انچُش گوں وت ء لبحّگااِنت؟۔۔۔ ءُ آگیشتر زبان ءُ راج دپتر ءِ گپّ جت چیاکہ آنون وتی بی۔اے فائنل ء راج دپتر ءِ تہا پاس کنئگ لوٹیتءُ آئی واھگ ات کہ یونیورسٹی ءِ زبان دانی ءُ لسّانیات ءِ ڈیپارٹمنٹ ء بہر بزوریت! گوں نندگ ء آمروچیگیں حالتاک ء صبورؔ ءِ نیمگا شانان وت کرشی ءِ سرء دیم پہ دیم گوں آئی ء نشت ءُ گوشان بوت:
’’تراحال رست ، ادا بچار چے نوشتہ انت؟‘‘
صبورؔ حالتاک ء چہ آئی پچ گراں ء گوئشت:
’’من ء خبرات کہ انچُش بیت،۔۔پمیشا من گوئشت کہ گوں جنگوجانیؔ ء حبرءُ حال یے کنئگ ببیت!۔۔‘‘بلے اِئے مردم کہ مئے وتی دورانی اگدہ زیر زانگ بنت اِئے حبر ء نہ زانتنت ءُ وتارا جنگوجانیؔ ءِ مردماں پیٹرینتنت‘‘
ءُ پدا صبورؔ حالتاک ءِ پشت ء جہل ھمے حال ء وانان بوت کہ ایشی تہا ذیکین شا، ء اگدہ بازارءِ تہا ہاسٹل ءِ وانوکیں ورنا ءُ جنگوجانیؔ ءِ مردماں گوں جنگ ءُ دعویٰ بوتگ ات ءُ ایش کہ بازیں وانندگ ٹپیّ اہسپتال ء داخل کنئگ بوتگ ات!
ءُ حال ءِ وانگ ء پد صبورؔ حالتاک ء پتاپان پدی ایر کرت ءُ وتی چاء آں وران بُوت ءُ گوئشت:
’’شرّنہ بوت،سفر، من ء خبر ات کہ انچُش بیت!۔۔۔ پمیشا منی ءُ تئی گپّ ء نہ بارام، نہ ایوب ءُ ایدگہ منیتنت کہ ایشی آسر اِئے پیما درکپت ۔۔۔۔بزاں چنکس برباتی بوتگ۔۔۔ ءُ ذی تو اہسپتال ء دیست کہ ہر مردم چنکس پریشان ات؟۔۔۔ من ء ایوب ءُ بارام ءُ سلیم جان ءِ ٹپانی سرء ارمان ءُ افسوس است۔۔۔ بلے من ءُ تو چے کرت کناں اگاں ایش وت حنکس لاتماء لاپرواہ انت۔۔۔ ھمے مئی دورانی اگدہ زیر!‘‘ صبورؔ ءِ گڈی ایں لوذانی تہا یک سوک ءُ یک طنز ئے مان ات۔
ءُ سفر وتی ھیک ءِ پچک ء دورکنان گوں وتی سیائیں پامکیّ ایں بروتان صبورءِ سیم سرءِ نیام ء چوٹ ء چاران گوئشت:
’’تو باید انت کہ کمکین سکیّ بکن تانکہ ورنا وانندہ گل ءِ تہا یک راہ شونی ءُ یک ڈسپلن ئے بیت!۔۔۔ اِئے ڈول ء اِئے ورنا وانندہ گل ھمروچ گوں کسّ نہ کس ئے ء یک جنگ ءُ یک دعویٰ ءُ یک جیڑ ئے پاد کنت ءُ پدا منی ءُ تئی واستہ ھم مشکل بیت کہ من ءُ تو ایشرا داشت بکناں ؟‘‘
ءُ صبورؔ وتی سنگت ءُ ھمراہ سفرءِ بروتان چاران گوئشت:
’’بچار اِئے ھما نسل اِنت کہ انوں کالج ءُ یونیورسٹی آنی تہا وانگ ء پہ احتگ کہ ساری منی ءُ تئی اِٗے درائینانی ، کسّ پیڑی ءُ نسل ءِ نہ ونت ءُ نیکہ گوں نوکیں دود ءُ ربید گاں گوں وتی نزینکی ءُ سیادی ئے پیدا کرتگ!۔۔۔ اِئے حبر ء منگی کپیت ۔۔۔ ءُ ماں شام کہ وتی دورانی اگدہ زیر شمابیاں گُڈا ماں باید انت کہ بزانت کہ بزانیں کہ ماں را آؤکیں روچانی چے کنئگی انت ءُ چے کنئگی انت؟‘‘
صبورؔ ءُ سفر تنے وھدی زیکیں روچ ءِ سرء گپّ ءُ تران کنان اتنت کہ صغیرؔ تہا پتر ءُ گوں آیاں نشت ءُ وتی چاء آن وران بوت کہ آھم گوئستگیں روچ ءِ واکے ءِ سرء دلپدرد زانگ بوت:
’’بچار اگاں چہ مئے مردماں یکّ ردّی ءِ بوتگ ات ۔۔۔ ءُ من مناّں کہ چہ ایوب ء اِے ردّی بوتگ ات بایدات کہ آلوکل بسءِ تہا جنین آدم ءُ مردانی نیامء لونجانیں پردگ ء چست مکرتین!۔۔بلے ایوب منیت کہ آئی اِئے ڈولیں حرکت ءِ تہا یک بدواھی ءُ بدنیّتی ئے نہ ات۔۔۔ بگیر چہ ایشی کہ مردم ءِ وتی جند ءِ یک جست ءُ جُو ءُ یک واھگ نہ بیت کہ آہر چئیر دئیوکین چیز ءِ پشت ء چاریت یاکہ چارئگ لوٹیت کہ اِئے کوہ ءِ پشت ء چے ؟؟۔۔ اِے سنگ ءِ چیراچے؟؟۔۔۔اِے آزمان ءُ اِئے زمین ء پدا چے ؟۔۔ اِئے زندگانی ءِ آدیم ء چے زندئے؟۔۔۔ ءُ انچُش بنی آدم زانگ لوٹیت کہ اِئے پردگ ءِ پشت ء چے ؟؟۔۔۔ ءُ من ایوب ءِ حرکت ء بنی آدم ءِ المّ ایں ءُ ھمگریں جست ءُ جو ءُ سرپدی ءُ پوہ ئی ئے یک بہرئے زانیں کہ اِئے جنگوجانی ءُ آئی ایدگہ ھم پلگّ ءُ ھم سیادی ءُ ھم قوم ایشرا دگہ معنہ دئیگا انت!۔۔۔ بلے منی نزدء ایوب ءِ گناہ ء ھمیش اِنت کہ آوتارا پوہ کنئگ لوٹیت، وتارا سرپد کنئگ لوٹیت ،چیاکہ بنی آدم زندءِ تہا مرک ء زانگ لوٹیت، شپّ ءِ تہا روژنائی ءِ واب گندیت۔۔۔ ءُ انچُش پردگ ءِ پشت ء ھما کسّان چارئگ لوٹیت کہ آمئے زندءِ تہا مئے ھمراہ انت، مئے پیدا ئشت چہ ھمایانی سبب ء انت ءُ مئے زند ءِ زیبائی ھم بگیر چہ ایشانی ساڑی بوئگا پوک ءُ بے سیت انت ، بلے ایشانی چارئگ ءُ گندئگ گُڈا پرچے حنکس مزنیں گناہ ئے زانگ بیت؟۔۔۔ ایوبؔ ء من زاناں کہ ایوب گوں بدیں واھگ یے ء پردگ ء برز نہ کرتگ ات چُشکہ زرنوری قبیلہ ءِ مردم ایشرا معنہ دائیگا انت۔
صغیر وھدئے گپّ جنان ات تو صبورؔ آئرا چاران ات کہ ساری ء صبورؔ ء چہ صغیر ء کم امیت ءُ واھگ ات کہ آورنا وانندہ گلّ ءِ تہایک اھم ءُ شرینّ کارئے دیما بارت ،بگیر چہ ایشی کہ آمدام وتی ہاسٹل ءِ کمرہ ءِ تہا بند شائری کرت یاکہ شائر ءُ شانویسانی کتابان وانیت ءُ وتارا گوں گل خان نصیر آزات جمالدینی ،مراد ساحر ءُ عطا شات ءِ ھم پلگّ حیال کرت چُشکہ آئی شائری یک روچی چہ گل خان نصیر ءِ شائری ء گیشتر انقلابی زانگ بیت؟۔۔
ءُ آمدام ورنا وانندہ گل ءِ دیوانانی تہا دیرء رست ءُ گڈ سرء وھدے دیوان ھلاس بوتنت گڈا سنگتانی فرمائش ءُ لوٹ ءِ سرء آوتی تازہ گیں انقلابی شیئراں اشکناینت کہ مروچی باندہ آ’یائیگو‘ءِ طرز ء آزات شائری کنگا ات کہ زانگ نہ بوت کہ آچہ کجا بندات کرت ءُ کجا ھلاس کرت؟
صغیرؔ وتی رنگ ،رُوشم ءِ تہا حنکس نما دار ءُ زیبا نہ ات چُشکہ آوتارا حیال کرت چیا کہ آئی رنگ سیاہ، پونز چِپّت ءُ قد مندر ءُ کسان ات کہ آمدام یک سیائیں مشہدی چادرئے وتی کوپگاں کرت ءُ وتارا وتی ملگّ ءُ ڈیل ءُ ڈول ءُ نندگ ءُ پاد آئیگ ءِ تہا یک زانتکارین شائر حیال کنان بوت۔۔۔ کہ باز رندا ورنا وانندہ گل ءِ ایدگہ سنگت آئی شائری ء اشکناں آئرا وتی ڈول حیال کرتنت ءُ بازانی حیال ات کہ صغیر ءِ ماس لوڑی یے ات ءُ پسّ حاندان ئے۔۔۔ ءُ باز آئراا چہ سرتاں پاداں لوڑی ذات، اوستاکار ءُ آئین کارئے ءِ پسگّ ئے زات کہ صبورؔ ءُ سفر وتی سنگتانی اِئے گپانی سرء وتی دیما تہار کرتنت چیاکہ صبورؔ نہ لوٹیت کہ آیانی وانندہ گیں گل ذات ، نسل ءُ رنگ اِئے پرک آں دیما بروت چیاکہ آوتارا یک قوم ئے جوڑ کنئگ لوٹیت کہ ایشی تہا گلام ، لوڑی، نقیب ءُ درزادگ دُرا یکّے اتنت۔
بلے چے جنگوجانی اِے گپّ ء منت؟۔
ھما سحب ء صغیر گپّ جناں بوت بلے صبورؔ چُشکہ آئی حبراں چہ یک گوش ء اُشکناں چہ دوئمی گوش ء دربراں ءُ شموشاں ات، چیاکہ صغیرؔ ایوبءِ حرکت ء بے عئیب ءُ بے گناہ حیال کنئگ ءِ واستہ حنکس دراجیں دلیل یے دئیان ات وھدیکہ بلے صبورؔ زانتگ ات کہ راج دپتر ءِ چلشت ءِ تہا ایوک ء عقل ءُ منطق ءُ دلیل نہ چلیت ،بلکنا ہردو ءِ وتی یک دلیل ءُ یک منطق ءُ یک عقل ئے کارفرما ات کہ حالص عقل ءُ حالق دلیل نہ زانا کجا اتنت کہ اُودا ایوک ء عقل ءِ کارستانی درا بوتیننت ءُ آئی تہا زمانگ ءُ دورانی چہ زنگ یے مہ بوتین؟۔۔۔ چیاکہ مدام چاگرد ءُ راج ءِ مھکمیں راجی حقیقت آنی تہا عقل ءُ منطق کار کرتنت۔۔۔پمیشا ہردور ءِ یک عقلی راھبند ءِ جوڑ بوت ءُ دیما شُت تانکہ دگہ عقلی دلیل ئے سرچست مہ کنت؟۔۔۔ ءُ اِے ھما دمان ء چست بوت وھدے زندءِ چپ ءُ چاگرد ءِ سکّ ءُ مھکمیں حقیقت ءُ راستی دیما بشتیں؟۔
ءُ صبورؔ ء حیال احت چُشکہ صغیرؔ وتی شائری جُنمپانی تہا راج دپتر ءِ درائیں درجگاں چہ یک دم آدیم بوئگ لوٹیت ءُ ھما دنیاءِ تہا روئگ لوٹیت کہ ادا حالص عقل ءُ حالص منطق ءِ حاکمی ات!۔۔۔ بلے صبورؔ کمکین زایتکہ چُش نہ ات، چیاکہ اگاں چوش بوتیں گُڈاصغیرؔ کہ یک وانندگ ءُ سرپد ءُ یک انقلابی شائر ئے ات بلے تنے وھدی گلّءِ ایدگہ سنگت رشی ءُ دوستی ءِ وھدان آئرا معنے صغیر ء راستی یک انقلابی شائر حیال کرتنت ،بلے اگاں کمے مردم چہ آئی زار بگپتیں گڈا آصغیرء لوڈی ءِ ڈوم یک کم ذات ءُ جہل ذات ئے حیال کُرت چُشکہ گوں آئی ذات ءِ لقب پہ مدام چو سُّسر ء لچیتگ ات کہ دور نہ بوت چہ جائیکہ آہر چنت کہ انقلابی شائرءُ سرشائر ءُ زانت کارئے پرچے مہ بوتیں؟ ۔
۔۔۔ءُ صبورؔ صغیر ءِ باروا ایش ھم زانت کہ صغیر مدام بنی آدم ءِ حالص عقل ءُ حالص منطق ءِ باروا پمیشا گپ جت کہ آئرا چُشکہ وتی دل ءِ تہا ھم اِئے مارشت استت کہ وتی درائیں زانت ءُ سرپدی ءُ انقلابی شائری ء ابید مہلوک آئرا یک لوڈی یے حیال کناں ات کہ اِئے مارشت ء چیر دئیگا پہ شائری کرت، حالص عقل ءُ حالص منطق ءِ ھبراں دات تانکہ وتی کم ذات ءُ جہل ذات بوئگ ءِ مارشت ء چہ دل ء ببارت ۔۔۔بلے زند ءِ زالم ءُ ناروائیں راستی ءُ حقیقت زندءِ حالص عقلءُ حالص منطق ءِ سرء دیما روئگا نہ اتنت بلکنا راج دپتر گیشتر وتی کہنگیں راھبندانی سرء روان اتنت کہ اِئے درائیں راھبند آکہ بے عقل ءُ بے منطق ءُ بے دلیل گوئشت نہ بوتنت ،بلے آگیشتر گیر عقلی ایں مارشت ءُ ادراکانی سرء ایربستگ ات ءُ راج دپترءِ ردوم ءُ دیمرئی ءِ مزنیں المیہ ھمیش ات کہ ایشرا چہ یکّ درجگ ءُ بے دوئمی درجگ ء رسگا پہ یک مدّ ءُ مدت ئے پکارات کہ دنیا ءِ تہا بدل سدل آروکیں قوت ھمے مدّت ءُ مدّ ء دیما برئگا پہ گوں وتی دستان ءُ گوں وتی ھوش ءُ سرپدی ءُ ایشی دیم ءِ سنگ ءُ ڈونکاں پدی کنان اتنت تانکہ راج دپتر ءِ تچوکیں آپ ءُ راہ بدینت کہ ایش دیما بتچیت ءُ چپ ءُ چاگردی عقل ء بے حالص عقل ء سربہ بیت؟۔
ءُ ایش کدی بیت؟۔۔ صبورؔ ایشرا وت نہ زانت بلے آصغیرؔ ءِ باروا وتی سنگتانی شگاناں شرّنہ زانت ءُ وتی دیما تہار کرت اگاں صغیر ءِ باروا آچوشیں حبرئے اش کتیں!۔
ءُ مروچی سحب سرء ذیکیں واکے ءِ سرء صغیرؔ ءِ گپاّں چُشکہ صبورؔ پہ دلجمی گوشدارئگا نہ ات چیاکہ ایوبؔ ءِ حرکت چہ جائیکہ حالص عقل ء حالص منطق ءِ راھبندانی تہا یکّ بنی آدم جُست ءُ جُو ءُ سرپدی ئے ات بلے صبورؔ وتی دل ءِ تہا جنگو جانیؔءِ طاقت ء زانت کہ جنگو جانی ء آئی قبیلہ ءِ مردمانی دیما جنین آدمانی پردگ ء چست کنئگ یک عیبے ات کہ آایشرا عیبے حیال کناں ذی شام ءُ بیگاہ ء اگدہ بازار ءِ تہا ایوبؔ، بارامؔءُ سلیم جان ءِ سرء ارش کرتگ ات ءُ آیان لٹ داتگ ءُ ایش کہ کسّے ءِ دست پرشتگ ات ءُ کسّے ءِ پرشتگ ات ءُ کسّ ئے گوش بن ءُ چمان کاری ایں ٹپّ ءُ الماسک اتنت!۔
	پمیشا صبورؔ ءِ حیال ء ایش شرنہ بوتگ ات کہ صبورؔ ء نوں ترس ات کہ اِئے جیڑھ گیشتر مہ ودیت؟
ءُ ھما سحب ء ناشتہ ءُ نیاری ءِ وھداں آوتی سنگتانی ھبراں گوش داران دیم پہ کالج رادگ بوت کہ وت صبورنوں بی۔اے فائنل ءِ تہا ات ء لہتیں ماہ ءُ پدا آئرا وتی بی۔اے ءِ چکاس ء نندگی ات کہ آچہ ورنا وانندہ گل ءِ جنجالان پدا چٹّت ءُ یونیورسٹی ءِ تہا داخل بوئگ لوٹیت ءُ اِئے رندی آئی ء پیسلہ کرتگ ات کہ گل ءِ ھچ عہدگ یے کبول نہ کنت!۔
بلے تانکہ آاِدا ونندہ گانی گلّ ءِ سروک ءُ مسترات گُڈا آئرا کارکنئگی ات ءُ نون چہ کلّاں گیشترایں کارھمیش ات کہ آچون چہ جنگوجانی ؔءِ دست ء وتی وانند گیں گلّ ءِ مردماں بے رکھینیت؟۔
زیکیں واکے شرنہ ات کہ آئی سنگت تنے وھدی اہسپتال ءِ تہا دراج کپتگ ات کہ دوشی آءُ سفرتاں دیر ھموداں اہسپتال ءِ تہا گوازینتگ ات۔
پدا صبورؔ سفر ءُ صغیر ؔء ھموداں نندوک اشت ءُ پہ وت کالج روئگا تیاری ء درکپت چیاکہ دوشی آئرا اچ واب نہ احتگ ات ءُ آمروچی مالہ نیاری ءِ حاطرا’میس‘ ءِ تہا احتگ ات ،پمیشا آساری ء درکپت وھدیکہ سفر ءُ صغیرؔ نیاری کنان بوتنت۔۔۔
ءُ وھدئے صبورؔ پہ کالج ءِ روئگا چہ ہاسٹل ء درکپان بُوت۔۔۔
گُڈا ھمے دمان ء بُن ء چوکیدار آئرا حال دات کہ کسّے پرآئی دیوان ء احتگ ءُ نوں آئی دیوان کنئگ لوٹیت کہ نوں اِئے مرد گوں یک ءُ دو دگہ مردماں ہاسٹل ءِ مہمانانی دیوان جاہ ءِ تہا نندوک پرآئی ودار کنگا انت!۔
صبورؔ گڑت کہ اِئے مہمان کئے بوت کنت؟۔۔۔ پمیشا آہاسٹل ءِ بُنی پادکلانی جہل کہ چہ ھموداں ہاسٹل ءِ پادکل برزدوئمی مزل ء شتنت مہمان جاہ ات کہ ہاسٹل ءِ تہا وتاکیں ورنایاں سیاد ءُ عزیز ھمداں پہ آیانی دیوان ء برے برے احتنت کہ اِے دیوان جاہءُ مہمان خانگ ھم چوہاسٹل ءِ ایدگہ ماڑی ء سیاہ گشتگ ات۔کہ یک زمانگ یے ایشی تہا فرشی گالی ءُ صوفہ سیٹ ءُ کرشی ایر بوتنت ،بلے مروچی باندا ایشی گالی درتگ ءُ ٹٹربستگ ات کہ آئی رنگ ھم درست نہ بُوت ءُ آئی صوفہ سیٹ ءِ اسپرنگ ھم جہل کپتگ ات کہ نندوک ایشانی بڈشت ءُ آئی میز ءُ لہتیں کرشیانی رنگ شتگ ات سیاہ گشتگ ات ءُ بازانی باسک ءُ بازو ھم پرشتہ گت کہ کسّے را اُودا برئگ ءُ نادینگ ءِ تہا مردم وت چہ وت ء حجالت بوت ، بلے کسّء پرواہ ھم نہ داشت۔۔۔ ءُ انچُش ہاسٹل ءِ پادکل ءُ سیڑی ءُ برز ءُ جہلگ ءِ کاپرءُ کور یڈورھم تہاریں کونڈ درابوتنت کہ آئی کاپرانی چیرا موکوئی توام بستگ ات ءُ پشکّ سراپ کرتنت ءُ گرماگ ء ہاسٹل ءِ تہا یک پتوکیں بوءِ چارمکنڈ تالان بوت ءُ آئی تہا کیوبیکل ءُ کمرہ ھم چہ زمانگ ئے ء رنگ ء چون نہ دیستگ ات کہ ایشانی تہا وتاکین ورنا آں ھم پرواہ نہ ات ، بلکنا آوش آتنت کہ اِے شار پرسان ءِ تہا آیانی سرء بام ئے استت ،یک سایگ ئے استت کہ ادا آوتی سردی ءُ گرمی ء تہر کرتنت ءُ میس ءِ حامہ لوڑین نان ئے وارتنت ءُ روچ ء کالج ء وتی شام ءُ اگدہ بازار ءِ سیل ءُ گرد ءِ تہا گوازینتنت۔۔۔
صبورؔ حجالت بوآن ہاسٹل دیوان جاہ ءِ نیمگا رادگ بُوت کہ باریں بگندیت کہ اُودا کئے احتگ ؟۔
وھدئے آ اُودا پُترت تو دیست کہ جنگوجانیؔ گوں وتی لہتیں دگہ سنگتاں ھموداں نندوک انت۔۔۔ءُ گوں جنگوجانیؔ ءِ گندگا صبورؔ گڑت کہ جنگوجانیؔ چون ادا احت کنت؟۔
۔۔۔جنگوجانیؔ ءِ مردماں ذِی آیانی وانندگل ءِ سنگتنت اگدہ بازار ءِ تہا جتگاں ات ءُ ٹپّی کرتگ ات۔۔۔ءُ اِئے گپّ ء نوں ہرکسّ زانت ءُ ہرکسّ پوہ بُوت کہ اِے لٹ ءُ چوپّ ءِ تہا دہ(10) ءِ دہ(10) ھور گواھی داتنت کہ جنگو جانیؔ ءِ دست ایشی تہامان ات۔۔۔ ءُ اگاں جنگوجانیؔ ءِ دست ایشی تہا مان ات گُڈا اِئے چون بوت کنت کہ جنگو جانی اُودا پہ آئی دیوان ء بیاتیں انت؟۔
بلے اِئے جست ءُ پدانی سرء سونج ءُ سونج کنئگ پدءِ حبرئے ات ساری ء آئرا جنگوجانیؔ ء گوں دیوان کنئگی ات۔۔۔پمیشا آجنگوجانیؔ ء گوں پچیں پیشانی ء وش احتک کرت ءُ جنگوجانی ؔ گوں وتی سرین بدن ءُ پاگ ءُ کلا ءُ یک پرفیوم ء ِبوئے دات کہ اِئے پرفیوم ءِ بُو ء آچُشکہ آساری ء مارشت کرتگ ات بلے نہ زانیتکہ کجا کدی ءُ چون؟
گوں جنگوجانیؔ یک ءُ دو دگہ مردم ھم گوں اتنت کہ آنوں گوں ادب ءُ عزت نندوک اتنت ۔ءُ جنگوجانیؔ ء گون حال ءُ احوال کنئگ ء پد جنگوجانیؔ وتی حال ء دئیاں بوت:
’’حوال حیرانت ءُ شمے سرءِ دراھی اِنت ۔بلے ساری ء من زیکیں واکے ءِ سرء سکّ دلپدداں کہ بایدات کہ چُش مبوتیں، بلے نوں ہرچیز ے کہ بوتگ ات گُڈا ایش بدی نہ بوت ۔۔۔آنکہ من ذاتی صورت ء اچ تو مافی لوٹاں ءُ اُمیت واراں کہ شما من ء پہل کنے، ھمامردماں پہل کنت کہ آزیکیں واکے ءِ تہا دست مان انت۔۔ءُ اِئے زرنوری مردم اتنت ءُ من ھم زرنوری یے اں۔۔۔آیانی جاہ ء من مافی لوٹاں۔۔۔ ءُ من آیانی نیمگا میڑھ احتگ ،بے شماکہ شما آیاں پہل کنت!۔۔۔ باید ات کہ چُش مبوتیں!۔۔۔باید انت کہ چُش مبوتیں!ـ‘‘ آوتی گپّ تران ء ترینان بوت چُشکہ آئرا ھمے زیکیں واکے ءِ سرء سکّ دلپدردی ءُ ڈکھ بیت کہ آنوں ایشرا صبور ءِ دیما درشان کنان ات!‘‘
صبورؔ ء نہ زانت کہ چے بگوئشیت ؟ بلے جنگو جانیؔ زانیتکہ اگاں آچہ صبورؔ ء مافی مہ لوٹیت گُڈا اِئے ویل ءُ جنجال مہ ودّیت ءُ دگہ راھے مہ کشیت؟۔
دوئمی جنگو صبورؔ ءِ دیما چاران حیال کنان ات کہ اِئے ورنا کہ کالج ہاسٹل ءِ تہا وانگ ءُ زانگ ءِ تہا مشکول اتنت گُڈا یک صورت ئے ء مئے دورانی اگدہ زور ھمیش اتنت کہ باندات ءِ روچءِ آروک ھمیش اتنت ، انچُش کہ یک بزرگ ءُ ولی ءُ پیر ئے اگدہ بازار ءِ اگدہ ء زرتگ ات گُڈا اِے ورناھم راج ءُ چاگرد ءِ اگدہ ء زرتگ ات کہ گوں ایشان چُشکہ بدی داری ءُ بدواھی شریں حبرئے نہ ات۔۔۔!
ءُ پدا جنگو جانی ؔ ءِ یک ّ راھبند ئے ایش ات کہ مدام نزّور ءُ بزگ ء لٹ ء چوپ کنئگ ء پد آئی گس ء پہ میڑھ ءُ مرکہ ء شُت ءُ گوں طاقتور آکدی وتارا نہ پیڑینت ءُ ایش آئی دہشت ءِ سبب ات ءُ چہ ھمے سبب ء آئی حاکمی سریاب ءُ اگدہ بازار ءِ تہا قائم ءُ دائم ات۔۔۔۔
ءُ نوں کہ آئی ء وتی بدل ء گپتگ ات گُڈا آاِئے جنگ ءُ دعویٰ ء گیشتر دیمابرئگ نہ لوٹیت،پمیشا آمروچی صبورؔءِ دیوان ءُ پہ میڑھ ءُ مرکّہ احتگ ات۔
’’بلے اِے ڈولیں حرکت پماّ شگان یے ،یک پیگورئے‘‘صبورؔ کرار کرار وتی ھال ء دئیاں بُوت ءُ جنگوجانیؔ اُش کِنان بوت چُشکہ آچہ سرتاں پادان گوں صبورؔ دلگوش بہ بیت۔۔۔ءُ صبورؔ گوشان بوت:
’’انچُش کہ تئی مردم بیرگری ءُ شگان ءُ بلوچی میار سرء سکّتت کناں گُڈا اِے ورنا کہ مروچی ٹپی انت ءُ اہسپتال ء کپتگ آھم وتی بیر ء گرئگ لوٹنت!۔۔۔چیاکہ یکّ پردگ ءِ برز کنئگ ء حنکس دراج کنئگ ھم شرنہ انت!۔۔۔ چے پرک ئے کپت کہ اگاں ایوب ء لوکل بس ءِ تہا جنیں آدمانی پردگ ء برز کرت ؟۔۔۔ چے پرک ئے کپت کہ اگاں آئی ادا جنین آدماں چارت ،آنکہ آئرا اِئے ڈول کنئگی نہ ات۔۔۔ بلے وھدیکہ آئیے اِے حرکت کہ نوں چہ آئی دست ء بوتگ ات گُڈا اِئے کسانیں حبر ء دراج کنئگ ھم شرّیں حبر ئے نہ ات۔۔۔‘‘
تئی حبر راست انت کہ چُش مبوتیں، بلے نوں کہ یک چیز ئے بوت گُڈا کئے ایشرا داشت کنت؟۔۔۔ من ء ارمان انت، بلے تو زانے کہ اِئے درائیں مروچگیں ورنا مست ءُ گمراہ انت!۔۔۔‘‘ آوتی پونز ءِ تہا گپ جنان بوت ءُ ایدگہ مردم آئرا چاراں بوتنت چُشکہ پرآئی وحی نازل بیت کہ ایوک ء سکت کنوکیں مردم چُشیں پت ءُ باورئے ءِ واھند ءُ واز دار بوتنت کہ درائیں قبائلی نظام ءِ بنیات ھمے ستک ءُ یکین ءُ سس ءُ مڑا ءُ یکین ءِ سرء ایرات کہ وتی متر ءُ مزن ءِ سرء باور ءُ ستک کنئگ اِئے کہنگیں نظام ءُ راھبند ء تنے وھدی زندگ داشتگ ات کہ اگاں ھچ ایشی اِئے پتّ ءُ ستک ءُ یکیں ء تہا نگدکاری ءُ گوں عقلی ءُ چیزاں چارئگ مزنیں حبرے نہ ات، بلکنا مزنیں حبرایش ات کہ کسّے وتی پت ءُ باور ءُ ستک ءُ یکیںءِ تہا چنکس باور کرت؟ یعنے آئی چنکس یکیں ءُ ستک ات؟۔۔۔ یک انچُشیں ستک ءُ یکیں یے چُشکہ نوں صبورؔ جنگوجانیؔ ءِ سنگتانی دیم ء چارئگا ات کہ آگوں جنگو جانی ءِ حبران دلگوش اتنت:
ءُ پدآئیاصبورؔ جست کرت:
’’ایش راہ ءُ حل؟‘‘
’’ایش تئی دست ء انت؟‘‘ صبورؔگوئشت۔ 
’’منی دست ء ھمیش انت کہ من برتہگا میڑھ احتگُن!‘‘
جنگو جانی ؔگون وتی پونز ء گوئشاں وتی پاگ ء یک کنڈء ایر کنان گوئشان بوت ءُ آئی سنگت آئرا یکوارئے پدا گوں ستک ءُ یکین ءِ چمان چاران بوتنت:
ءُ صبورؔ گوئشاں بُوت:
’’اگاں تو پمّن میڑھ اھتگئے گڈا من ء موکہ بدئیے کہ من گوں وتی سنگتاں گپّ بجنیں، چیاکہ من اِے جنگ ءُ دعویٰ ءِ بہرنہ بُوتگ ، جنگ ءِ روچ ساڑی نہ بوتگ، ءُ ٹپّی من نہ بوتگ ات بلکنا منی سنگت اہسپتال ء داخل انت، پمیشا میڑھ ترھمودا برئگی انت!‘‘
بلے جنگوجانیؔ دم دستی گوئشاں بوت چُشکہ آچہ صبورؔ ءِ حبرء چرآئی دپّ ء بُپلیت!
’’بلے وانند گانی گل ءِ مسترتوے!‘‘
’’ھوایشی تہا شکّ نیست کہ من آں ، بلے مئے کار دگہ انت ،ماں پہ یکّ لیکھ یے ء یک گلّ یے جوڑ کرتگ ، وھدیکہ مئے قبائلی نظام ءِ راہ جتا انت؟‘‘۔۔۔مئے قبائلی زندھما یک پیما وتی کارء دیما بران انت ءُ مئے ایدگہ تعلیمی، دود ءُ ربیدگی، راجی ءُ رواجی زندجتا انت۔۔۔ اِئے جیڑھ سیاسی، تعلیمی ءُ اقتصادی نہ انت۔۔۔
ءُ بلے تئی کوشست ءُ جہد؟‘‘ جنگوجانیؔ گوئشان بُوت۔۔ ءُ صبورؔ پسّو دئیان گوئشان بوت:
’’منی جہد ءُ کوشست ھمیش انت کہ مئے نوکیں زند ءُ مئے راجی زندءِ درنیام ء پرکّ گوئنڈ ببیت کہ تنے وھدی مئے راجی ءُ مئے نوکیں زندءِ نیام ء یک پرک یے است ءُ اِے باز پراہ ءُ کشادہ گیں پرک ئے ات کہ بلکنا مئے زندءِ مادّی ایں چیزانی دیمرئی ءُ بالائی روئگ ءِ تہا مئے نوکیں زند ءُ مئے کہنگیں راج ءُ رواج ءِ تہا اِئے پرکّ دورببیت؟۔۔۔ بلے ایش کدی بیت ؟ چون بیت؟ ءُ کئے ایشرا کاریت ؟ چے مئے نسل زندگ مانیت کہ ایشرا بگندیت ءُ بچاریت؟۔۔۔ کہ مروچی مئے زندءِ درائیں المیہ ھمیش ات کہ مئے نوکیں زندءُ مئے کہنگیں زندءِ نیام ء یک خلیج ءُ یکّ حوونی ئے ات ءُ ایش پھر بوھگ لوٹیت!۔۔۔‘‘
ءُ جنگوؔجانی گوں صبورؔ ءُ دلگوش ات کہ سمانہ کپئگا ات کہ آصبورؔ ءِ حبراں چنکس پوہ بوئگا ات ؟ ءُ چنکس پوہ بوئگا نہ ات، بلے صبورؔ چُشکہ وتی دل ءُ زرد ءِ لیڑ ء درگیجان ات کہ گوں آئی اچ ایشی گیش دگہ چے ءِ ات؟۔۔۔
بلے صبورؔ وتی دل ءِ تہا زانیتکہ آئی درائیں عمر ڈیرہ بگٹی ءِ تہا گوئستگ ات کہ آئی پسّ کسانی ء آئرا سندھ ءِ دادو ءِ یک اسکول ءِ تہا داخل کرتگ ات ءُ پدا وھدئے آمزن بوتگ ات ءُ میٹرک ءِ امتحان پاس کرتگ ات گُڈا آشال احتگ ات کہ ادا آئی وانگ ءُ زانگ ءِ شوک ءُ حب ء مجبور کرتگ ات کہ آوانندگانی گلّ ءِ جوڑ بکنت پرچاکہ شال ءِ تہا وانگ ءُ گوں وانوکیں مردمان نندگ ءِ تہا آئی دل ء یکّ بدل سدل ئے احتگ ات کہ آدرائیں فلسفہ ، مذہب ءُ عمرانیات ءِ کتابان وانان بوتگ ات ءُ آئی دل ءِ تہا اِئے حیال احتگ ات کہ آوتی زندء نہ ایوک ، بلکنا مہلوک ءِ زندءِ بدل بکنت چیاکہ آئرا خبرات کہ ڈیرہ بگٹی ءُ کوھلو ءِ تہا زند چے پیما روان ات کہ ادا تنے وھدی سنگانی زمانگے یک زندے ات کہ بلکنا اِے بارام ءِ میتگ ءُ گیشتر پدمنتگیں اندءُ حلا کہ ات کہ بارام قلات ءِ کرّ ءُ گوئرا ذھری ءِ کوھانی تہا مزن بوتگ ات کہ ذھری چہ ڈیرہ بگٹی ء شرترات ءُ انچُش سفر چہ نوشکے ءِ ریگستان ءُ سہریں ریکانی ڈیہ ء احتگ ات، سلیم جان چہ کیچ ءُ صغیر چہ پنچگور ءُ ریاض چہ حاران ء آئیگا اتنت کہ دُرا تنیائی ھندءُ دمگ پسماندگ ءُ پدمنتگ اتنت بلے آئی حلاکہ چہ اِے درائیں ھلک ءُ دمگاں گیشتر منتگ ات کہ ایوک ء ایوبؔ ء چہ مستوگ ء تعلقداشت کہ وتی ورنائی ءِ تہا شال ء دیستگ ات کہ ایدگہ درااوّل وار شال ء احتگ اتنت وھدیکہ آیان کالج ء داخلہ رستگ ات!۔
ءُ چُشکہ درائیں گرانباری ءُ گرانی آیانی کوپگان ایراتنت ءُ نوں آیانی دیم گوں جنگوجانیؔء کپتگ ات کہ آئی حرکت ءُ عمل چُشکہ آھاں مجبور کنان ات کہ یکوارے پداآھاں ھما کہنگیں راھبندانی نیمگا ببارت۔ ’چے اِئے المیہ ئے نہ ات؟‘
صبورؔ جنگوجانی ءِ چمانی تہا چاراں گوئشاں بُوت۔
ءُ گڈسرء وھدئے جنگوجانیؔ پاداحت تو صبورؔ گوئشان بوت:
تنے وھدی اہسپتال ء کپتگ من ساری ء گوں وتی مردماں گپّ جنین پداترا حال دئیں چیاکہ مئے ٹپّی درکدی ؟‘‘
یکّ ءُ دو روچ ءِ تہا!‘‘ صبورؔ گوئشان بوت۔ ءُ پدا آچہ ہاسٹل ءِ نیم تہاریں کوریڈور ء درکپتنت ءُ چہ وت ء موکل گپت انت۔
صبورؔ کالج رؤگ ءِ جاہ ء رکشہ ءِ تہا سوار بوت ءُ دیم پہ اہسپتال ء رادگ بوت۔








	ٹپی آنی ٹپاّنی مارم ءُ شربوئگا وھدپکارات کہ گوں وھدئے گوزگا کہنگیں ریشن ایں ٹپّ شرّ بوآن بوتنت ءُ ایوبؔ ،بارام ءُ سلیم جانؔ چہ اہسپتال ء درکپتنت ءُ یکوارے پدا وتی کالج ءُ وتی زندءِ ایدگہ کارانی تہا دست گٹ بوتنت بلے آیانی لٹّ تنے وھدی بے جنگوجانیؔ ءِ مردمانی پرآت کہ اِئے لٹ ءِ بدل گرگ چُشکہ آیانی حون ءِ تہا ھوربوتگ ات کہ چہ ایشی آیک قدمے ھم بجّ درئگا پہ راضی بہ رضا نہ اتنت!۔۔۔ کہ آہرجاور ء وتی بدل ء چہ جنگو جانی ؔ ءِ مرومان گرئگ لوٹیت۔۔۔بلکنا نوں آیانی پیسلہ ھمیش ات کہ ہرکس کہ لوٹیت بلکنا نوں آیانی نشانگ وت جنگوجانیؔ ات چیاکہ جنگو جانی وتی قبیلہ زرنودی ءِ مستر ات، چمّ ات، گوش، پادات ءُ یک زند گیں نام کپتگیں مردمے ات کہ سیال بدل سیال ءِ مثل ء نوں آنشانگ جوڑبوتگ ات ، چیاکہ قبائلی راھبندنوں مروچیگیں دوانی تہایک نوکیں راہ ئے درکرتگ ات کہ ہرکسّ کہ ترا جتگ ات ءُ کشتگ ات گڈا آالمّی نہ ات کہ وت نشانگ بوتیں ، بلکنا آئی قبیلہ ءِ چہ کلّاں شرتر، زانتکار ءُ رایگیں مردم ء چمّ کنئگ بوت ءُ جننگ بوت، تانکہ ھما قبیلہ گیشتر درد ءِ تہا بیت!۔۔
ءُ اِئے نوکیں راھبند انی تہا زرّ ءُ دلوت، قبائلی نظام ءِ کہنگیں پروش ءُ پروش کاری ء یک نوکیں راھبندے ءِ نہ بوئگ چُشیں بیرگیری ءِ سبب جوڑ بوتگ ات، نہ کہ قدیمی قبائلی زندءِ تہا اگاں چمّ ء بدل چمّ ،گوش ءِ بدل گوش ءُ دست ءِ بدل دست ات ءُ ہرکسّ کہ تئی چم ء کشتگ ات یاپونز ء برّیتگ ات گُڈا توھما ئی چم ءُ گوش کرت ۔
بلے نوں یک نوکیں راھبندے بچ بوتگ ات کہ آئی تہا کشوک ءُ جنوک دگہ کسّے ات ءُ جنئگ بوت دگرے۔
ءُ صبورؔ ء ابید دگہ کئے زانیتکہ مروچیگیں دورءِ تہا زندء دمگے ءِ کسان ءُ مزن ہپت صد قبیلہ ءُ تمنائی تہا المّی یک نہ یک جیڑھ ءُ جنگ ءُ دعویٰ استت کہ استت کہ اُودا یک نہ صورت ئے ء کسّ کسّے قبیلہ ءِ دژمنی آنی تہا جنئگ بوتگ ات، کسّ ئے ء بیرءُ بدل ء گرگ بوئگا ات ءُ کسّے وتی بیر گرگ ءِ واب گندئگا ات کہ انوں اِئے قبائلی جنگ چو جنگل ءِ دلوت ءُ آچ ءِ پیما ہرنیمگا تالان بوتگ ات ءُ ایشرا کسّے داروک نہ ات، چیاکہ کسّ نہ زایتکہ اِئے درائیں راج ء چے پیما یک راھے دئیگ ببیت؟۔۔۔ ءُ تنے وھدی ہرچنت کہ راہ نشانی دئیگ بوتگ ات گُڈا آیانی تہا قدامت پرستی رھبت پرستی ، توھمات پرستی، نابزانتی ءُ ناپوھی ءُ ناسرپدی ءِ یکّ بوے مان ات کہ مردم چُشکہ چہ راج دپتر ءِ چلشت ءِ ادراک ءُ مارشتان زبہر ءُ کم نصیب اتنت کہ آراج ءُ چاگرءِ چلشت ءُ کار ءُ کرد ء وتی وھم ءُ وسوسگانی تہا بیان کرتنت ءُ ھمیشی تہا وش بوتنت کہ آیانی عمل حراب انت کہ حدا چہ آیان زارکپتگ کہ آیانی دراھیں راج ءِ سمت بدل بوتگ ؟۔۔۔
بلے صبورؔ اِئے درائیں چیزاں یک نوکیں چمّے ءِ تہا چارئگ لوٹیت کہ آئی تہا آئی وتی یک نظر ءُ یک حیال یے جوڑ بوتگ ات کہ راج دپتر ءِ تہا ھچ چیز ے ابید چہ یکّ سبب ءُ یک وجہّ یے نہ بوت کہ ہرعلت ءِ یک محلول یے ات ءُ اِئے دنیاھمے پیما علتّ ءُ محلول ءِ کڑی ء زمزیرانی تہا بندوک دیما روان ات۔۔
ءُ برے برے صبورؔ وتارا والیستر ءِ کاندیت حیال کرت، بلے آئیا نہ زانتگ ات کہ آئی ءِ اُستاد کئے ات؟۔۔۔ کاندیت ءِ استاد ’پینگوئس‘ ات گُڈا چے آئی استاد جنگوجانیؔ ات یاکہ دگہ کسّے ؟۔۔۔ صبورؔ اِئے باروا ھچ نہ زانت۔
ءُ نوں آجنگوجانیؔ ءُ وتی سنگتانی نیام ء حورت ءُ حام بوآن ات کہ چے پیما آوتی سنگت ءُ جنگوجانیؔ ءِ مردمانی نیام ء یک صلہ ءُ یک خیر ءِ کاربکنت تانکہ اِئے آچ کہ آیانی نیام ء پاداحتگ ات سرد ءُ سارت ببیت!۔۔ چیاکہ صبورؔ ء زانت کہ آءُ آئی سنگت ء بیل ءُ ساتھی اِئے راج ءِ اگدہ ء زرتگ ات کہ مروچیگیں دورءِ اگدہ زیر ھمِیش اتنت ءُ اگاں ایش ھماکہنگیں دورءِ قبائلی بیرگیری ءُ دژمنداری ءِ سرء روان بوتنت گُڈا پرآھاں چے ءِ پشت کپیت؟۔۔ کجا روت آیانی اگدہ زیری ءُ کجاحاک بنت آیانی درائیں اُمیت؟؟
ءُ ہرروچ جنگوجانیؔ ءِ یک پیگام ءُ یک کلہے پرآئی آھان بوت تانکہ آیانی نیام ء صلہ ء صلبت ئے ببیت!۔
بلے آئی سنگت بارامؔ ءُ ایوبؔ چُشکہ پہ صلہ ء تیار نہ اتنت کہ آہرصورت ء بیرگرگ لوٹ انت ، وھدیکہ سلیم جانؔ راضی ات، سوراضی ات، صغیر راضی ات ءُ ریاض ھم لوٹیت بلے بارامؔ ءُ ایوب راضی نہ اتنت کہ یکّے وتارا بیرک ءِ واجہ ءُ دوئمی جنگانی تہا پیش وتارا حیال کناں اتنت ءُ آوتی بدل ء گرئگ لوٹیت ءُ صبورؔ پریشان ات ءُ نہ زانیتکہ چے بکنت؟۔
پہ صبورؔ یک نیمگے ء یک نوکیں دنیایے سرزوران ات کہ آئی سردُرست نہ بوت، زانگ نہ بوت کہ ایش کجا روئگا انت؟۔۔ ءُ دوئمی نیمگا یک کہنگیں راج ءُ چاگرد ئے ات کہ آیانی نسل ءِ پکرءُ حیال ژند ءُ بند کنان ات کہ آکہنگیں ءُ قدیمیں قبائلی دورءِ تہا اتنت ءُ نیکہ نوکیں دورءِ تہا اتنت ۔ گُڈا آکجا اتنت؟ نے آزمان ءُ نہ کے زمینء ؟ ۔۔۔ءُ اِئے دور پمیشا پرآیان یکّ پھرڈکھ پردردیں دورے جوڑ بوتگ ات کہ آیانی ھمسیادی ءُ تعلقداری ءُ رشتگ آپ چڑواتنت، تچان اتنت کہ اچ دورئگ نہ بوتنت ءُ اچ نہ اوشاتنت کہ مردم بزانتین کہ آخر آکجا اتنت؟۔۔
ءُ ہرچُوشیں دور وتی پلوءِ تہا بازیں درد ایرکنان لٹ ءُ بند کنان کبّ ءُ چوٹ بوآن روان بیت تانکہ ایشرا راست کنئگ نہ بوتگ !۔۔ بلے کئے ایشرا راست بکنت ھما شپّ ہاسٹل ء وتی کمرہ ءِ تہا صبورؔ یک دیوان ئے لوٹائیت کہ آئی تہا چہ ریاضؔ ،ایوب ءُ بارام ءُ سلیم جان ،صغیر ءُ سفر درانندوک بوتنت، کسّے ءِ جہل کسّے برز ء کسّے پادتچک ءُ کسّے چارزانوک۔۔۔
ءُ صبورؔ وتی پشت ءِ موداں نوں مزن کرتگ ات ءُ چہ پشت ء گیسو کرتگ ات ءُ کہ نوں آچہ پشت ء جنین آدم ئے گندئگ بوت کہ وتی دروھشم ءُ سیائیں مودانی درنیام ءِ سیم سرءِ سبب ء آروسی آزمانک نویس انتون چینچو ف ءُ ٹراٹسکی ءِ یک مزنیں تصویر ءُ عکس آئی کمرہ ءِ انشپی نیمگ ء گوں آئی سرون ء جنوک اتنت کہ بلکنا صبورؔ وتی دروھشم ءِ تہا وتارا ھما ڈول ء حیال کنان بُوت کہ ایشانی کتاباں آمدام وانیت ءُ وتی سنگتانی دیما نندوک برے برے دنیا، ملکی ءُ درملکی سیاست ءِ سرء چمشانک ئے دوردات ءُ آئی ایدگہ سنگت آئرا گوش داشتنت بلے انشپی آیاں دنیاءُ راج دپترءِ بارواگپّ جنئگا نہ ات بلکنا انشپی آگوں آیاں جنگوجانی ءُ وتی سنگتانی نیامءِ میڑھ ءُ مرکہ یے گپّ جنان ات:
’’بچارت سنگتاں مارا یک راہ ئے درگیجگی انت، جنگوجانی سریاب روڈ ءُ اگدہ بازار ءِ چیروکائی دنیایعنے ’انڈرورلڈ‘ ءِ بادشاہ ءُ حاکم انت کہ آئی دست بازدراج ءُ مزن انت،۔۔۔ آئی سرءِ زیاتی ، آئرا جنئگ گران نہ انت، بلے ھما لیکھ ءُ ھما مکسد کہ ماں اداپریشی اِئے سیاہ تہار ءُ بدحالیں ہاسٹل ء کپتگاں پداھچ مئے چماں گاربیت کہ ماں بدل ءُ بیر گری ءِ یک نہ کٹوکیں دور ءِ داخل بیاں بلکنا رندء اچ ایشی درکپت ھم مکن انت!
۔۔۔پمیشا منی حیال ء اگاں جنگوجانی میڑھ مرکّہ کاریت گُڈا ماں آئرا وش احتک بکنات!‘‘
’’چے آمیڑھ مرکہ ءِ سرء سنجیدگ انت؟‘‘سائر صغیر گوئشاں بوت ءُ صبورؔ پسو دات:
’’ھو! اگاں چش مہ بوتیں گُڈا آپرچے پمّن میڑھ احت؟‘‘
’بلے اِئے مئے حاطرا چمّ جہلی ئے بیت‘‘ بارام کہ ترند تب ءُ سکّ ات وتارا راست کرت ءُ نشت۔
’’چمّ جہلی ء ِ بازیں دگہ حبراتنت کہ اگاں اُودا مئے چمّ جہل نہ بنت گُڈا اِدا مئے چمّ جہلی یے مستر توے ، توپیسلہ بکن!‘‘ صغیر گوئشاں بُوت۔
’’بلے ایدگہ سنگت راضی بباں کہ من دیمی برواں؟‘‘ صبورؔ گوئشت۔ 
ءُ ایوب ھچ گپّ نہ جت بلکنا وتی پادان سُرنیاں بُوت چُشکہ آئرا گوئشگی نہ ات!
چوشکہ ایشی آئی حیال دگہ نیمگ ئے اتنت ۔ چُشکہ آچٹ جتائیں چیزئے پکرجناں ات۔۔۔
ءُ پدا وھدئے صبورؔ گوں آئی دلگوش بوھاں جست کرت کہ ایوب ءِ اِئے باروا چے حیال انت کہ میڑھ ببیت کہ مبیت؟۔۔۔ تو ایوب درئیہ کناں گوئشت :
’’درائیں جیڑھ منی حرکت ءِ سرء پاد احتگ ، گُڈا من پیسلہ کرتگ کہ بارام ءُ گوں سلیم جان بوآن گوئشت:
’’شما ھم منی حبرء بزیرت ءُ انشپی پیسلہ بکنت کہ شمار ا اِے آچ ھر ڈول ء ھمدا انشپی کشگی انت!‘‘
ءُ بارام ءُ سلیمء ھم ھچ گپّ نہ جت۔ ایدگہ سنگت آئی ءِ ھمے گپّ ءِ ستاء ء کرت ءُ صبورؔ ءِ دل چُشکہ برز بیت گوئشان بوت:
’’اِئے حبروتی مٹ وت ، اگاں شمے اجازہ ببیت گُڈا باندہ من جنگوجانیؔ ء کلہہ سرکنیں کہ ایوب، سلیم جان ءُ بارام ءِ گسء بروت ءُ اِئے جیڑھ ء ھلاس بکنت‘‘
ءُ کسّ گپّ نہ جت کہ ایشی متلب ھمیش ات کہ ہرکسّ راضی ات کہ میڑھ ءِ پسّو ء گوں تپاک بکنت۔
ءُ پدا دیوان کٹّ ات۔ءُ ہرکس وتی جاہ ء شُت وپت۔
صبورؔ باز وش درابوت۔
سحب ء آجنگوجانی ء کلہہ دیم دات۔ آھم وشّ بوت۔ ءُ پدا ہرسہن گسان وت گوں وتی لٹ کشان شُت ءُ ایوب وتی حق پہلی کرت ، سلیم جان لٹ ء بشکھات ءُ بارام ھم وتی سرء میڑھ مرکّہ ءِ کلہہ ءِ دیما جہل کرت ءُ آیکوارے پدا گوں جنگو جانیؔ شیر وشکر بوتنت ءُ پدا جنگوجانیؔ سریاب روڈ ء وتی دیوان جاہ ء مراگاہ ءِ لوٹائینت کہ ایشی تہا سریاب ءُ اگدہ بازار درائیں رئیس ، ٹکری ءُ ملک احتنت ۔ ورئگ ءُ چرئگ ءُ نان بُوت ءُ جنگوجانی ھما شپّ ء ماجُون ءِ یک پٹّ ءِ وتی زبان ءِ چیرا ایر کرتگ ات کہ وتی نشگ ءُ مستی ءِ تہا آمدام وشیں حبردئیان ات ءُ آئی بالکا آئرا چاران وش بوآن اتنت چُشکہ سریاب ءُ اگدہ بازارءِ مروچیگیں شپّ گل ءُ وشی مدام آیانی دل ء چوسنگ ء چشکھ ببات ءُ چُشکہ ایشی آیانی شادہ ء شات کامی ءِ شپّ ئے ببیت کہ آیانی زندءِ چُشیں وشّیں شپ برے برے احتنت یاکہ ھچ نہ احتنت؟۔۔۔
لہتیں روچ گوئزئگا پد یک شپّے ایوب وتی ہاسٹل ءِ کمرہ ءِ پردگ ء برز کرت ءُ ڈنّ ء چاراں بوت ۔ آئی دیما سریاب روڈ ءُ اُگدہ بازار ءِ تھاموریں روژنائی نظرآئیگا آتنت کہ سحب سرء ادا زندگانی حرکت کناں گندئگ بیت بلے شپّ ء چُشکہ زند ھڈ ءُ پلک درد کناں بنت کہ ہرچیز وسپیت، ہرچیز واب کپیت ءُ ہرچیز آرام کنت تانکہ یکوارے پدا سحب ء آزند ءِ حرکتانی تہا بہر بزیریت ءُ وتی وسّ ءُ واک ء کارمرز بکنت کہ یکوارے پدادم ببارت ءُ یکوارے پدا آئرا واب ءُ آرام ءِ لوٹ ءُ گزر ئے ببیت۔۔۔ کہ اِئے زند مدام ھمے دم کشگ ءُ پدا وتی سفر ء برجا جاری ءُ ساری دارئگ ءِ یک عمل ئے ات کہ اِئے عمل ء چُشکہ ھچ آسر ے نہ ات کہ مردم احتنت ، قوم پیدابوتنت ،حلک ء آباتی آنی نشان ءُ رنگ ودی بوتنت ءُ پدا مردم مرتنت ، قبیلہ ءُ قوم گار ءُ زیان بوتنت ، حلکانی نام نہ منت، نسل گور ءُ گار بوتنت،۔۔۔ بلے زندگانی انچُش یک پیما روان دوان بوت کہ ایشی تہا ھچ کمی یے نہ اتک، ایشی تہا ہچ پرک یے نہ کپت کہ کئے مرتگ ءُ کئے زندگ انت؟۔۔ کئی نام پشت کپتگ ءُ کئی نام زیان بوتگ؟۔۔۔زند گانی ء اِئے گپّ ءُ حبرانی پرواہ نہ ات، چیاکہ زندگانی مدام جاری ءُ ساری مونوکیں چیز ے ات کہ ایشرا نت ءُ حدّ نہ ات کہ ایش چہ ازل ء تاں ابدانچُش یک پیما گوئزاں ات کہ کدی گرم ات ، کدی سارت ءُ سرد، کدی شپ ءُ کدی روچ ، کدی جمبر ءُ گوتلو ءُ کدی صاپیں روچ ، کدی ائید ءُ شپ برات ایش انچُش گوئزاں کہنگیں یاتانی گم ءِ تہا ڈپّ رواں ات کہ کدی آئی سریں کبّ نہ بوت، کدی آپیرنہ بوت، کدی آنا جوڑ نہ بوت، آئرا رنگ ئے نہ ات، بوئے نہ ات، نام ئے نہ ات، بلے آاستت چُشکہ آئرا بوئگی ات ءُ چُشکہ ایش چہ درائیں ممکناتاں یکّ شرّیں ممکنات ئے ات کہ مئے دیما زند ءِ صورت ء ظاہر ءُ پدّر ات کہ مئے وتی ذاتی زندایشی یک بہرئے ات کہ مئے زند کٹت بلے زندنہ کٹت ءُ زند ناکٹوکیں چیزے ات، عقل محدود ات، جذبگ ءُ لہڑئگانی تپدء لہتیں روچانی مئے زندگ بوئگ پمّا مزنیں حبرے ات ، پرچاکہ ماں اِئے زند ءِ المیں ھاملہ ء گوں وتی عقل ء نہ زانیں، ایوک ء وتی مارگ ءُ مارشتانی تجربگ مارا بوت کہ پمّا اِئے حبر راز ئے ات کہ مئے گوئنڈ ءُ کسانیں جذبگ ءُ لہڑئگانی معنہ چے ات؟۔۔۔ چے اِئے دراگوں یک بلبلگ ئے ء چہ یکّ ترندیں دمے ءِ کشگ ء نہ ترکیتنت ، گارءُ زیان نہ بوتنت؟۔۔۔اگاں مئے جذبگ ءُ لہڑئگانی المّیں لیکھ مرک ات گُڈا ماں پرچے زندگ اتاں؟۔۔۔ چے اِئے ہاسٹل ءِ سیاہ تہاریں کمرہ ءِ تہا وتی روچاں گوازینگ ء پدا ایش ھم مہ زاتگ کہ چہ ایشی درکپئگاپد مارا کجا روئگی انت؟ چے اِیش یکّ بے پائدہ گیں زندئے نہ انت، چے مئے گوئستگیں زندء پدمئے باندات شریں کلہہ ئے پما کاریت؟۔۔چے اِئے باندات ھم مئے گوئستگیں روچانی پیما نہ بیت؟۔۔ چے مئے درائیں وانگ ءُ زانگ ء پدھم جنگوجانی ءِ حاکمی مانیت؟۔
اگاں جنگوجانی وتی درائیں بے علمی ءُ بے زانتی ءُ بے عقلی ءُ پوچیں حبرانی تہا زندگ بوت کنت دلوت ، جائیداد ءُ میراثانی واجہ ءُ واھند بوت کنت گُڈاچے پرک ئے کپیت کہ من اگاں بی۔ اے بکناں گُڈا من ء چے ءِ رسیت؟۔۔۔تنے وھدی من ء چے رستگ؟۔
ہاسٹل ءِ تہاریں کمرہ یے ، حامہ لوڑین میس ءِ نان ، تف، لمپ، بدبُو ءُ موکوآنی کدام ءِ تہا زندگانی گوازینگ ء پدمن اگاں بی۔اے بکناں گُڈا گیش ء چہ گیش گیشتر من یک دپتر ءِ تہابابوئے، کلرک ئے جوڑباں، من ء یک بائیسکل ئے ھم مبیت چُشکہ جنگوجانیؔ ءِ مردماں گون انت کہ آلٹ ء چماک اگدہ بازار ءِ تہا گردان ءُ سراپ کننت کہ کدی ایشرا بجن ءُ کدی آئرا بے عزت بکن؟۔۔۔ ءُ کدی وتی گیرت ءُ وتی عزت ءِ بے معنہ ایں جتانی سرء لٹ ءُ لٹ کشی بکن ءُ پدا تونگر ببو ءُ اگدہ بازار ءِ تہا وتی ڈوبرء چکّ بکن ءُ بگرد ءُ مہلوک ء پیش بدار کہ گوں من انکس زرّ ءُ حنکس دلوت است؟۔۔۔ آنکہ من نہ ونتگ ،من ھچ نہ زاناں بلے گوں من دلوت است، عزت است، نام است!۔۔۔ءُ اگاں جنگوجانیؔ وتی بے سرپدیں ءُ بے علم ءُ بے زاتیں بالکا ءُ رومان زیرین صدرءُ ھزارانی قبیلہ ءِ مردمان عزت ءُ دلوت ءِ واجہ ءُ واھند بوت کنت گُڈا منی وتی جند ءِ وانگءِ چے متلب؟۔۔۔
’چے صبورؔ واب گندئگا نہ انت؟۔۔۔ چے صبوؔر ءِ کتاب ءُ حیال یک دگہ دنیائے ء گوں ھمنیاد نہ انت؟۔۔۔ کہ اِئے راستی ءُ حقیقی دنیاءِ تہا جنگو جانی ءِ حاکمی راج انت ءُ واجہ کارصبورؔ ءِ دنیایک آئیڈیل دنیائے ، حیالی ایں دنیائے کہ ایشی تعلقداری گوں اِے زندء نہ انت ءُ نیکہ بوت کنت چیاکہ یکّ ھند ءُ دمگے ء کہ آئی تہا تعلیم ءِ شرح فیصدءِ تہا بیست فی صد ھم نہ انت کہ ادا جنکانی تعلیم عیبے گُڈا آئی تہا مارکس، ٹراٹیکی،چیخوف ءُ فرانزفینن ؟۔
حیالان گوں ایشی ھمسیاد ءُ نزیک کنئگ یک چریائی نہ انت؟۔۔۔ چے جنگوجانیؔ واجہ صبورؔءِ حبران بشکھندگ نہ بیت؟ نہ کھندیت؟ پرآیان چرکّ جنت کہ اِئے ابلہ ء بچارکہ کتابانی وانگ ءِ تہا قبائلی زندء بدل کنت؟۔۔۔
آخرماں گریبیں گیسانی ورنا ادااِئے سیاہ تہاریں ہاسٹل ءِ تہا وتاک اں کہ مئے پسّ نوکری نہ کرتگ ، بلکنا شال ءُ مستونگ ءِ میوہ گانی باگ ءِ تہا آپ ءُ آپینکی کرئگ یاکہ مزّورکاری کرتگ آنکہ مئے قبائلی حیثیت وتی جاہ ء برجا انت، بلے وھدیکہ مئے لاپ حورک انت گُڈا مئے قبائلی درجگ مروچگیں دنیاءِ تہا چے معنہ داریت؟۔۔۔
چے باندا منی بی۔ اے کنئگ ء پد جنگوجانی ءِ جاہء من نندیں؟۔۔۔ اگاں من اُودا نشت نہ کنیں، گُڈا آرٹس ءِ مضمونءِ تہا منی بی۔ اے کنئگ چے معنہ ء چے متلب ئے داریت ءُ صدءُ ھزاریں مردمانی ، بے وانوکیں مردمانی تہا منی زندء اِئے پراھیں دنیاءِ معنہ ءُ متلب ئے است؟۔۔۔ ءُ اگاں نیست گُڈا من اِئے تہاریں ہاسٹل ءِ تہا پرچے وتی زند ء بربات کناناں؟۔۔۔
ءُ چے صبورؔ ءِ آئیڈیلزم ءِ تہا من گوں وتی زند ء لیب کنئگ ء نہاں؟۔۔۔
اے دراپوکیں حبرانت تانکہ منی پردگ ءِ برز کنئگءِ تہا جنگوجانی ءِ مردم من ء داشتگ ات گُڈا بلکنا شرکرتگ ات، کہ بلکنا منی اِئے حرکت گواچنی آیانی عزت، نام ، ننگ ءُ شرم ءُ شگان ءُ میّار ءِ تہا یک بے عزتیں حبرے ات پرچاکہ راستی ھما انت ھماکہ اکثریت ءُ جمی صورت ء زانگ ءُ کنئگ بیت، نہ کہ واجہ کار صبورؔ ءِ عقلی ایں دلیل اے عقل ایں دلیلانی تہا منی لوکل بس ءِ تہا جنین آدمانی پردگ ء برز کنئگ بلکنایک جست ءُ جوئے ات بلے جنگوجانیؔ ءِ عزّت ءُ نام ننگ ءِ تہا ایش بے حیائی ئے زانگ بوت۔۔۔ ءُ راست مردم جنگوجانی ء گوئشنت نیکہ من ء ؟۔۔۔ من دروگ ایں ، جنگوجانیؔ راست ات؟۔۔
۔۔۔گُڈا چے اِئے شریں حبرئے نہ انت کہ من مروچی زندءِ اِئے ھمروچیگیں راستی ءُ حقیقتانی بزانین ءُ جنگوجانیؔ ءِ چیروکانی ءُ زیرزمینی ءُ انڈر ورلڈ دنیاءِ بہرئے جوڑمباں؟‘‘
ایوب وابیں شالءِ تہا وابیں سریاب روڈ ءُ اگدہ بازار ءِ تہاریں روژناھی آن چاران پکر جنان بُوت کہ جنگوجانیؔ ءِ انڈرورلڈ ءُ زیرزمینی دنیاءِ حیال ء آئرا انچُش مارشت چُشکہ آئی تہا یک نوکیں طاقت ءُ زورے بیت، چُشکہ ساری ء آ چرئے زور ءُ طاقت ء چہ وتاراکم نصیب ءُ زبہر حیال کناں بوتگ ات کہ ایش یک ناشنائیں ، نازانتیں حیال یے ناگت ء آئی دل ءُ زرد ءِ تنکیں دنیاء پراہ ءُ کشادگ کنان بوتگ ات کہ ساری ء چُشکہ آ اچ اِئے مزن ، پراہ، زنڈ، لوہ ءُ کشاد گیں حیال ء چہ وتارا مپت حدا زہر کرتگ ات ءُ واجہ صبورؔ ءِ تنکیں دنیاءِ لہتین تنکیں حیالانی حاطرا وتارا بہار کرتگ ات۔۔۔؟۔۔۔ بلے چُشکہ اِئے دنیاءِ تہایک دگہ تجربگ ئے ھم استت کہ آئی تہا مردم ء وتی ا لمّیں آزاتی ءِ مارشت بوت ءُ مردم حیال کنان بوت کہ ھمے تو چیزات کہ آحنکس وھدایشی شوھاز ءِ حاطرا دربہ در بوتگ ات ، بلے نوں اِئے چیز، اِئے المین آزاتی آئی دیما ات کہ نوں آئرا ایشی تہا پترئگی ات ءُ گوں وتی چہوٹ ءُ سواسانی تہا ایشی تہا پترئگی ات ءُ پشت ء چارئگی نہ ات چیاکہ اِئے حیال آئی زندءِ مرتگیں رگ رگ ء یکوارے پدا زندگ کرتگ ات!۔۔۔ انچُش چُشکہ کسّ وت کشی بکنت کہ چہ ایشی ساری ھمے پیسلہ کہ آوتارا خُوک کنت آئی درائیں دلدوھری ءُ دودان دورکنت ءُ آئی تہاوتی جندءِ زرد ءُ دل ءِ تہا آزاتی ءِ یک المّیں مارشت ئے چست بیت کہ پدا آوتی ساہ ء وت گوں وتی دستاں گیرت تانکہ آچرے دنیاءِ گماں بچٹیّت !۔۔۔
ءُ نوں ھمے مارشت، آزاتی ءِ مارشت ءِ تہا ایوب وتارا چٹ یک بدل ءُ چٹ جتائیں مردم ئے حیال کناں بوتگ ات چُشکہ زندءِ تہا اوّل وار آئرا وتی المّیں آزاتی ءِ مارشت بیت؟۔
ءُ ایوب پردگ ء جہل کرت ءُ وتی نپاد ء تچک وتی المیں آزاتی ءِ سرگوئشانی تہا بڈ شُت ءُ واب شت چیاکہ آپیسلہ کرتگ ات کہ آئرا ہرصورت ءُ ہر جاور ء جنگوجانیؔ ءِ زیر زمینی ءُ انڈرولڈ دنیاءِ بہرئے جوڑ بوئگی انت،۔۔ بلے چون؟۔۔۔نوں آگوں ھمے حیالاں واب ات۔









	چیُرکائی، زیر زمینی یاکہ انڈرورلڈ ءِ بہر بوئگ ءُ آئی تہا پترئگ ءُ آئی تہا بہر زورئگ چُشیں مپُت ءُ ارزانیں حبرے نہ ات، چُشکہ ایوب حیال کرتگ ات؟۔۔۔چیاکہ زمین زیری دنیاءِ وتی یک ادب ءُ اخلاق ،وتی یک قانون ءُ راھبند ءُ وتی یک دگہ جتائیں وڑ ءُ شون ئے ات کہ یک وانوکیں ءُ ادب ءُ اخلاق ءُ دودمان ئے ءِ منوکیں مردم ئے ء پہ مشکل ءُ گران ات کہ آزمین زیری یاکہ انڈرورلڈ ءِ بہر ئے ببیت؟۔
ءُ ایوب وت اِئے چیزء پہ شرّی زانت ءُ پوہ بوت کہ آئی درائیں اسکول ءُ کالج ءِ زمانگ واندہ گل ءِ حاطرا کارءِ تہا گوئستگ ات کہ آمیتگ میتگ ءُ لوگ لوگ ء گُشتگ ات ءُ وانندہ گلانی کلہہ ء دیمابُرتگ ات تانکہ آچہ اِئے کہنگیں قبائلی زندء چہ دربیاینت ءُ پہ وت اِئے دنیا ءِ تہا یک نوکیں زندئے بٹائیننت کہ اِئے زندوانگ ءُ زانگ ،کمال ءُ ہنر ،سرپدی ءُ ایمنی ءِ یک زندئے ببیت!۔۔۔ ءُ اِئے درائیں چیزاں آواجہ صبورؔ ءِ گوئشتں ءُ گوئشتانکانی سرء دیمابُرتگ ات چیاکہ آصبورؔ ء یک پوہ ءُ سرپدیں سروک یے حیال کرت کہ وتی درائیں پدمنتگی ءُ دورپندیں دمگے ءِ باشندگی ء ابید آئی تہایک زانت ءُ یک سرپدی یے ودی بوتگ ات کہ آوتی مردمانی راہ دربری ء بکنت ءُ آیانی زندء بدل کنت!۔۔۔ چیاکہ آیانی چارمکنڈ زند بدل بوآن انت گُڈا آپرچے پشت کپتہ گت؟۔
آنکہ کالج ءُ یونیورسٹی ءُ اسکولانی تہا بازیں گلّ اتنت ،بازیں پارٹی اتنت بلے صبورؔ ءِ جوڑ کرتگیں گل ءِ تہا یکّ دگہ بُو ءُ یک دگہ رنگ یے ات کہ ایوب ء دوست بوتگ ات ءُ اِئے عمل ءِ دستور ءُ منشور ء کبویتگ ات کہ چہ گوئستگیں سہے چار سالاں گل ءِ تہا کارکناں آئی بچاروکی گوں سلیم، گوں صغیرءُ گوں ریاض ، گوں بارام ءُ ایدگہ بازینے ء بوتگ ات، کہ آیان تہا یکّ تپاکی ءُ یکّ وت مہ وتی ءُ ھمسیادی یے جوڑ بوتگ ات چُشکہ آیک ھانداں ءُ یک کؤل ءُ یک گِسّ ءِ ذھگ ببنت ، آنکہ آیانی تعلقداری ساری ء چہ یک راج یے استت کہ استت نوں اِے راج ءِ مستریں مارشت آیان چُشکہ یکجاہ کرتگ ات؟۔۔۔ ءُ ایوبؔ وتی گوئستگیں روچانی یات گیری ءِ تہا ھمے مارشت ءِ سرء باز پکر جنان بوتگ ات تانکہ اے ھمگرء مارشت ءُ وتی دل ءِ تہا تجربگ بکنت ءُ ایشرا بزانت کہ چہ آیانی کؤل ، حاندان ءُ قبیلہ ء برز راج ء چاگرد ءِ تہا ھما کجام کشش ءُ زورمان ات کہ آیاں یکجاہ کنان ات؟۔
ءُ برے برے ایوبؔ ء انچُش تورت چُشکہ راج ءِ باروا اِئے مارشت چٹ زیان بوت ءُ یکوارے پدا کؤل ءُ حاندان ءِ مارشت آیانی دل ءِ تہا جامہ سفر بوتنت!۔۔۔ چُشکہ صغیر آنکہ مزنیں شاکرئے جوڑ بوآن ات بلے برے برے سنگت کہ چہ وت ء زار کشینت تو صغیرؔ ء ڈوم ءُ لوڈی ئے حیال کرتنت ءُ آئرا یعنے ایوبؔ ء وت وتی دل ءِ تہا ارمان بوت چُشکہ صبورؔ ءِ درائیں جہدءُ وھد پوک ءُ بے سیت درابوتنت کہ وتی درائیں تجزیہ ء تجربگاں ابید آیانی تہا ھما تپاکی ءُ ھمسیادی ءُ نزینکی ءِ مارشت دمانی تہا گواتانی تہا بال کنان بوتنت کہ پہ ایشان آحنکس جہد کنان اتنت ؟۔
ءُ اِے دمان ءُ ایوب ء حیال آئیان بُوت کہ راج ءُ قوم ءِ بئیگ ءِ واستہ ایوک ء کتابانی وانگ ءُ شپانی شپّ باث کنئگ ءِ تہا قوم ءُ راج جوڑ نہ بوتنت بلکنا پہ راج ءُ قوم ء بازیں دگہ راہ ءُ راھبند استہ تاں کہ آیانی پیش آئیگ چُشکہ یک مزنیں عنصر ے ات کہ بگیر چہ ایشی اِئے کؤل ءُ حاندان،قبیلہ ءُ تمن آنی تہا بہربؤکیں راج تنے وھدی راج ءُ قوم ءِ نوکیں ءُ جدیدیں تعریف ء چہ زبہر ات۔
ءُ ایشی مزنیں بدنصیبی ایش ات جائل ات، بے وانندگ ات کہ تنے وھدی صدءِ تہا 10مردم وانندگ اتنت کہ نہ اتنت ، پدا ایش سرداری آنی پشت ءُ پد ات کہ سردار آیانی مرک ءُ آیانی زند ءِ پیسلہ آں کنان آئیان اتنت کہ وت آیانی تہا وتی جندءِ پیسلہ آں کننگ ءِ زور ءُ قوت مان نہ ات ، چیاکہ آتنے وھدی یک کہنگیں راجی زندءِ تہا زندگ اتنت کہ اُودا چہ آیانی تعلیم، زانت، اقتصاد ءُ بگرتاں آیانی مرک ءُ زند ءِ رسم ءُ دودان دُرا دُرا کہنگیں رسم ءُ رواجانی سرء ایر کرتگ ات کہ ھمیشان آوتی راجی نشان جوڑ کرتگ ات ، راہ دربرٹائیتگ چیاکہ بگیر چہ اِئے کہنگیں راہ ءُ نشان ء مثالاں چُشکہ آیانی ھمگر ءُ مستریں راج ءِ حیال ءُ تصّور یک ٹھوس ءُ چمانی تہا آئیوکیں چیزے زانگ نہ بوت؟۔
آنکہ آچہ وتی کہنگیں رسم ءُ دودانی وجّہ ء یکّ حیال ءُ پکرئے ءِ تہا زندگ اتنت کہ اِے حیال ایں پکر ھما راج ءُ قوم ئیگ انت کہ آنوکیں زمانگ ءِ معنہ ءِ معنہ ءُ متلبانی تہا موجود ءُ ساڑی نہ ات کہ پرائی یعنے پرئے نوکیں راج ءُ کہنگیں رسم آنکہ نشان یے جوڑ بوتنت بلے پریشی ھما مادّی ایں دیمرئی المّی ات کہ بگیر ھچ اِئے مادّی ایں قوت ء زوران ھما ھماحیال ءُ پکرکہ ایوک ء یک گمان ءُ یک قیاس یے ات دیمانہ یات تانکہ اِئے مادّی ایں دیمرئی دیمرئی دیمانہ احتگ ات کہ ایشانی تہاچہ کلان مستریں سبب علم ءُ زانت ات ، دوئمی زندءِ واھگ ءُ لوٹانی دیمرئی ات ، یعنے پہ لاپّ ء لنکک ءِ نان ءِ کٹگ المّی ات ءُ سیمی ھما جہد ات کہ ایشی تہا چارمکنڈ ءِ علم ءُ ادراک ات کہ اِئے علم ءُ ادراک جذبگ ءُ لہڑئگ ءُ شدّت پسندی ءِ تہا نہ بوت بلکنا پریشی یک زانت ءُ یک سگّ ءُ سینگ ئے پکارات۔
ءُ ایوب زانیتکہ اے درامشکل ءُ گرانیں کار اتنت ، پمیشا ایوبؔ برے برے سکّ نااُمیت بُوت کہ اِے راج ءِ جوزگ ءُ جوش وتی جاہ ء ااستاں بلے ایشانی تہا ھما ٹھوس ءُ چمّ ءِ تہا اتکگیں مادی قوت گار ءُ زیان اتنت ۔۔۔کہ دوئمی صورت ء جنگوجانی ات ،آئی زیرزمینی حاکمی ات، آئی انڈر ورلڈ ات ءُ آتنے وھدی اِے گژن ءُ بے علمی ء ناسرپدی ءِ تہا سر تاج ات کہ ہرکسّ سریاب روڈ ءُ اگدہ بازار ءِ تہا پرآئی دستاں سیل کرت ءُ چارت۔
ءُ پداگوئستگیں ماہ آنی تہا لوکل بس ءِ ویل ء پدا وتی سرء جنگو جانی ءِ مردمانی اُرش ایوب ء تنے وھدی یات ات کہ ہرکسّ اِئے دنیاءِ تہاطاقتور ءُ زور آورات گُڈا حبر ھمائی ات ءُ اِئے دنیاءِ تہا ایوک طاقتور ءُ زور ءِ حاکمی ات کہ صبورؔ ءِ گپّ بے تام اتنت ءُ اِئے درائیں تجزیہ ءُ زانتکاری ءُ سرپدی چُشکہ پوک ءُ بے سیت اتنت کہ ایشان ھچ معنہ ءُ اچ مطلب ئے نہ ات۔
ءُ اگاں حبر ایش ات گُڈا چے اِے سیاہ تہاریں ہاسٹل ءِ تہا گوازینگ یک شریں حبرے ات کہ پہ لہتین دمتیان ءُ پہ لہتیں سبزیں باگ ءُ باگیچہ آنی واب گندئگا پہ من وتی زند ء بربات کناں اتاں ءُ چے اِئے شرترنہ ات کہ من چہ ہاسٹل ءُ صبورؔءِ حشکیں گپّ ءُ حبرانی طلسم ءُ جادو ء دربکپتناں ءُ دگہ کشادگ ءُ پراھین ھندے ء مہ شتینان ؟۔۔۔ کہ من ء ایوک ء زرّپکارات، دلوت بکارات تانکہ من وتی ءُ وتی حاندان ءِ گوئستگیں روچانی گژنگی ء یک چرپیں لاپّ یے ء گوں بگوازینتیں ءُ ھمنکس زرّ ءُ دلوت بکٹتیں جنگوجانی کٹیتگ ات کہ آیاں ھچ نہ ونتگ ، ھچ نہ زانت ، ھچ تجزیہ ءُ گور ءُ پکرنہ جت گُڈا آحنکس زرءُ دلوت چہ کجا کٹیتگ ات؟۔۔۔ چے من ھم جنگوجانیؔ ءِ پیما بوت نہ کنئیں ؟۔
چے جنگوجانی زمین ءِ چیروکائی سیائیں کاروبار ءُ روزگار ءُ پدائے جاور ء سرنہ بوتگ ؟۔۔۔
ءُ اگاں جنگو جانی وتی بے علمی ءُ بے زانتی ء پدا اِئے درجگ ء رست کنت گُڈا من وانندگ ئے آں گُڈا من پرچے اِئے جاور ءُ اِئے درجگ ء سر بوت نہ کنیں؟۔
چہ لہتیں روچاں ایوک ء دماغ ء ھمے جُست ءُ پرس سر چست کنان ءُ نندان اتنت کہ یکوارے پدا ایش وتی چوشیں سیاہ کاراں سراں چست کرتنت ءُ پدا آئرا بے واب کنان بوتنت کہ گوئستگیں یکّ ءُ دوہپتگ آیک کش ءُ یک کرار ء ھمے جستانی سرء پکر جنان ات ءُ نہ زانیتکہ چے بکنت؟۔
لہتیں روچ پکر ءُ حیالانی تہا گوازیناں زمستان ءِ یکّ زردیں دیگرے ءِ تہا ایوبؔ چہ ہاسٹل ءِ روٹکی نیمگ ءِ کسانیں گیٹ ءُ دروازگ ء چہ اگدہ بازارءِ دراجی ءِ تہا رواں بوت چُشکہ آبزانت کہ آئرا مروچی کجاروئگی انت؟۔
چُشکہ ساری ء آئیاھچ نہ زانتگ ات ، ھچ سعی نہ ات ءُ ھچ سرپدی نہ ات کہ آئرا کجا روئگی ات ءُ پرچے روئگی ات؟۔۔۔ بلے مروچی چُشکہ آزانت کہ آئی مزل کجا ات؟۔۔
مروچی آئی مزّل چُشکہ وسّ و واک ہوٹل ات کہ وسّ ءُ واک ہوٹل ء اگدہ بازارءِ تہا ہرکسّ زانت ءُ ہرکسّ چہ ایشی واکب ات کہ اگدہ بازار ءِ چپ ءُ راست ، برزی جہلی ، کتبی زرباری ءُ شگرب مگرب بازیں چرس، تریاک ءُ ٹرّا ءُ شراب ءِ بازیں کونڈ ءُ چنڈوخانگ است اتاں کہ شام ءُ دیگران مردم چیوان چیوان چیروکائی وتارا تاب داتنت کہ یکّ لونجان ءُ پولنگ ء حازگی ایں پردگ یے برز کرتنت ءُ اُودا پُریتنت ءُ پدا کسّے وتی ٹرّا ء نوش کرت ءُ سریاب روڈ ءُ اگدہ بازار ءِ گمان شموشت یاکہ گوں چرس ءِ دم جنئگ ءِ تہا وتارا ’خان‘ ءِ ھم سیاد حیال کرت ءُ یاکہ اپیم ءِ لک پٹ ئے ورئگ ء پد تتران ءُ بلّل وتی زات ءِ کمنہ گی وتی زند ءِ حواری ءُ اِئے دنیاءِ بے ہستی ء چہ دل ء بُرت۔۔۔
بلے چہ اِے درائیں کونڈ ءُ چنڈو خانگ ءُ ساقی خانگ آں گیش وسّ ءُ واک،چنڈوخانگ وتی یک تھام ءُ چس ئے ات۔ وس ءُ واک اگدہ بازار ءِ گڈ سرء ات ھمودان کہ اگدہ بازار باز کجن دراجیں بازار ءِ کسابانی دکاّن ، بکاّل سوچ اتت کہ اگدہ بازار ءِ تہا بکال ءُ ہندوانی دکان اتنت کہ اِئے ہندو ءُ بکال چہ بندات ء گوں اگدہ بازار ءِ مردماں یکے اتنت کہ آیانی مندّر یک گلی ءِ تہا ات کہ آئی برج ءُ مینارگ چہ دورء درابوتنت ءُ مندر ءِ اے دیم ءُ آدیم ء ہندومحّلہ ات، ہندو اگدہ بازارءِ مرک ءُ زند ءِ شریک اتنت۔۔۔چہ کساب ، ہندومحلّہ ءُ بکال سوچ ء آدیم روٹکی نیمگء اِے دراجیں بازار وھدیکہ کٹ ات گُڈا بازارءِ ھلاس بوئگا ساری اُودا وسّ ءُ واک ءِ چنڈوخانگ ات کہ ایش پرنگی آنی زمانگ ھجلہ ، کرنٹین یے ات کہ گرمیک ءُ سیائیں تپّ ءِ ناجوڑاں ھمداں دارئگ بوت ءُ ھجلہ کنئگ بوت۔ کہ ایشی ءِ بام ٹین ءِ چاران گوں بندئگ بوتگ ات کہ آئی دراجیں کاپر ءِ سہیں گوٹی گوں وتی مزن ءُ ٹوہیں کھڑکی روشندان ء یک زمانگ یے چہ دور ء درا بوتنت کہ اِئے ھجلہ یاکہ ’کرنٹین‘ ء پداگدہ بازارءِ حدّ ءُ اویل ء کرّ ءُ گورا زندگ یاکہ مرتگیں کاریز اتنت ءُ مہلوک ءِ باگ ءُ ملک ءُ ڈگاراتنت ءُ یک تکّہ ءِ سرء اگدہ بازار ءُ سریاب روڈ ءِ قبرستان ات ءُ پداکوہ ءِ چھیل چانک بنابوتنت کہ رندء ھچ نیست ات۔
۔۔۔انگریزانی زمانگ ء ھجلہ ءِ چاردیوالی ئے ات ءُ آئی تہا درچک ءُ پھل اتنت کہ اگدہ بازار ءِ جنک ءُ جنین آدم بہارگہ ءِ موسم ء بکال سوچ ، کسابانی دکان ءُ ھجلہ چارئگا پہ دراتنت کہ ادا اگدہ بازار ءِ آپّ ءِ ھما چمگ ّ ھم درکپت کہ آئی بن ء پیر ءِ مسیت ءُ حجرہ ات کہ نوں ایش چہ آباتی ءِ ودّگ ء پد اگدہ بازار ءِ نیام ء درا بوت۔۔۔ ءُ پدا کسابانی دکان اتنت کہ ادا مالاں حلال کنئگ بوت ءُ آیانی اوج ءُ روتینکاں دور دائگ بوت کہ اگدہ بازار ءِ درائیں گند ءُ گندگی چُشکہ ھمداں اتنت کہ مکسکانی ژانمب ءُ ژیمب ات ، ءُ پدا بکال سوچ ءُ پدا ھجلہ ءُ پدا کاریز ءُ قبرستان ءُ کوہ ءِ تچکی۔۔۔۔
بلے نوں ایش دُرائیں اندءِ کرّ ءُ گور گرگ بوتگ ات ءُ مہلوک ادا شہر ءُ آباتی کرتگ ات۔۔۔بلے انگت ء ھجلہ ءُ ’کرنٹین‘ چوبزاں تنے وھدی چہ اگدہ بازار ء جتا درابُوت کہ نوں ایش ڈھرتہ گت ءُ اگدہ بازار ءِ جڈُوخانگ بوتگ ات، ءُ یک ’شاکر ءُ شودگ ‘ ئے ایشی ءِ تہا یک ہوٹل ءِ پچ کرتگ ات کہ آمیونسپل کمیٹی ءِ مردماں ءُ پولیس کارندہ گان مدام مدام دئیان بوت ءُ آیانی مٹ ءُ گرم کرت تانکہ کسّ ھجّلہ ءُ کرنٹین ء چہ آئی پچ مگیرت!۔
نوں ادا چاء ءُ نان ھم دئیگ بُوت ءُ آئی ءِ نام ’وس ءُ واک‘ ایرکنئگی بوتگ ات ، آنکہ ایشی ءِ دیما بورڈ ءُ تختی ءِ نوشتہ نہ ات بلے ہرکسّ زانیتکہ ایشی نام وسّ ءُ واک انت، یعنے ادا ہرچنکس کہ تئی وسّ ءُ تئی واک توبھنگ وارت کرت، چرس کشّت کرت! ٹرّرا ایر برت کرت!، تریاک ءُ گانجا ء چشت کرت،۔۔ ایوک ء تئی وسّ واک پکارات!۔۔۔
ایوبؔ زمستان ءِ ھمے دیگر ء دیم پہ وس واک روان بوت کہ نہ زاناں پرچے مروچی آئی دماغ ءِ تہا ایوک ء وس واک ءِ حیال احتگ ات؟۔۔۔
ڈنّ ء یک سردیں گوات ئے کشّگا ات، بلے وھدئے آوسّ ءُ واک ءِ حازگی ءُ پولنگی ایں پردگ ء برزکرت ءُ تہا پترت تو ادا سگریٹ، بیڑی، چرس ءُ یک پتوکیں بُو ءُ ڈگارا مزنیں کولائی ایں اسٹوپ ءِ سُہر بؤکیں تپد ءُ آوتی بدن ءِ تہا یک گرمائشت یے مارشت کرت چُشکہ ایش پرآئی یکّ مزنیں دلجمی ءُ دل بڈی یے ببیت!۔
تگرد ءِ سرء بوپ ءُ رلّی مان گیجوک اتنت ءُ چارمکنڈ بالشت ایر اتنت کہ کرار کرار ء مردم آئیان ءُ نندان اتنت چیاکہ ایوبؔ ء چُشکہ خبرات کہ وسّ وواک ءِ زندگانی ءِ حرکت گوں روبرکتی بنا بوتنت ءُ پداتاں شپّ نیمگا روان بوتنت۔
آدراجین کوٹی ءِ یک کنڈے وتارا تکیہ کرت نشت۔
ہوٹلءِ مالک کہ شیدی ئے درابوت گوں وتی ذنڈیں لنٹ ، زردین چمانی رنگ ءُ تب ءِ تہا بشکھندگ بوآن آئی دیما احت ءُ نشت:
’’واجہ بگوئشیت من آئی چے پیما خذمت ء کرت کنیں؟‘‘
ایوبؔ آئی کھندوکیں وشّ احتگی، ءُ آئی ھم دیمی ایں حبرانی سرء وش بُوت:
’’من ء چرس کشّگی انت، اشپی ھما چرسّ ء کشگی انت کہ آئی ء ِواب حنکس وھد بیت دیستگ ،بلے منی اِئے ارمان چُشکہ کدی پیلو نہ بوتگ!۔۔۔ ءُ من اش کتگ کہ تئی دستانی تہا ھما تھام است کہ تو زانے کہ کجام چرس ءُ چون کسّے ءِ تب ء کپیت؟۔۔۔ تو تھام ءُ لذّت ئے وت زانے پمیشا من اشپی تئی حذمت ء اھتکگاں کہ وتی زندءِ وشیاں بزانیں ءُ چرسءِ دھوتانی، یاکہ شرابانی گلم آنی تہا مردم بلکناچہ وتی زات ءِ تنکیں دیوالاں بُرز یک دگہ دنیائے ء بزانت؟۔
ہوٹل ءِ شیدی رنگ ءُ دروھشم ءِ مالک آئی چاران بوت چُشکہ ’شاکر‘ ءُ شودہ گانی ایوب ؔ اوّلی مردم ات کہ آچرس ءُ چرس کشگ ء حنکس عزت، شان ءُ شرپّ دئیگا ات کہ ساری ء چُشکہ آچُشیں موالی ءُ چرسی ساری ء نہ دیستگ ات؟۔۔۔
ءُ ہوٹل ءِ مالک ایوبؔ ء ھموداں اشت ءُ دورکرت ءُ وتی شیشگی ایں کاونٹر ءِ پشت ء وتی لوت ءُ پتنکان شوھاز کنان بُوت ءُ پدا تچان ء احت ءُ ایوبؔ ءِ دیما چارزانوک نِشت۔ ایوبؔ بالشت ءِ سرء تکیہ کناں شیدی ءِ چمانی تہا چاراں بُوت چُشکہ آزندءِ تہا اوّلی واراِئے مردء چاراں ببیت؟۔۔
شیدی وتی پچین مُشت ء ایوب ءِ دیما پچ کرت ، انچُش چُشکہ لعل ءُ یاکوت یاکہ درّئے آئراپیش بداریت!۔۔ءُ آئی دست ءِ دل ء مزنیں مورگ ئے ءِ کچّ ءُ کساس ء کمے زرد ءُ کمکیں سائیں چیز ے ایر ات کہ ایشرا ایوبؔ شیدی ءِ چمانی اشارگ ءِ تہا دست جت تو ھمے ذنڈیں مورگ ءِ دانگ کموکہ سکّ ءُ کمے نرم ات ءُ شیدی وتی دپّ ء چپّینان گوئشت:
’’زانے اِے چہ کجاکیت؟‘‘
’’نہ‘‘ ایوبؔوتی سرء سرینان گوئشت تو شیدی گوئشاں بوت:
’’ایش چہ اوگانستان ،ھرات ء کیت ، چہ ایشی گیش وشیّں چرس دنیا ءِ تہا نیست ، ایش وتی مٹ وت انت‘‘
ءُ ایوب وتی چماّن پرپٹینان گوئشان بوت:
’’بلے منء سریاب ءُ اگدہ بازار ءِ وتی چرس پکارانت؟‘‘
’’تو واجہ کار جنگوجانی ءِ مردمانی جوڑکرتگیں چرس ءِ جست ء کنے؟‘‘
شیدی کندان چہ ایوبؔ ء جست کرت۔ ءُ ایوبؔ کہ بلکنا اِئے باروا وت نہ زانت کہ جنگوجانی راستی چرس ھم جوڑ کرت،۔۔۔آنکہ آجنگوجانی ءِ بھنگانی باروا زانت، ءُ آئی شراب ءِ کارجاہ ءِ باروا زانیتکہ کہ اُودا آشراب ءِ نامی ءُ نام کپتگیں مشہوریں سرحالان بچر دئیگ بوت یاکہ اصلی ایں دُنگ ءُ بوتلانی جہکک ء پہ وشگ بوت ءُ دگہ بُن ئے سکّ کنئگ بوت کہ آئی تہا نکلی ایں شراب مان کنئگ بوت۔۔۔ ءُ انچُش کوٹیں سگریٹ ھم جوڑ کنئگ بُوت کہ اِئے دو نمبری برانڈ جنگوجانی برانڈ زانگ بوتنت!
۔۔۔۔پمیشا ایوبؔ چُشکہ زانیتکہ جنگوجانی چرس ھم بازار ءِ تہا بہا بوت پمیشا آچہ شیدی ء اِئے لوٹ ء کرتگ ات۔۔۔
ءُ شیدی کھندگ یے جت:
’’بلے ساری ء تو ایشرا بکشّ پدا ترا آئی تھام ء ھم چشیناں!‘‘
ءُ ایوبؔدم دستی جست کرت:
’’کئیا را؟‘‘
’’واجہ کا جنگوجانی چرس!‘‘
ءُ ایوب بشکھندگ بوت:
’’المّی!‘‘
’’المّی‘‘شیدی ترینت ۔ ءُ پدا وتی دست ءِ سرء چرس ءِ گلولگ ء گوں سگریٹ ءِ تمباکاں مُشان ءُ ھوار مُشان ءُ ھوار سوار کنان بوت چُشکہ ایش یک ہنرمندی ءِ کارے ببیت کہ دنیا ءِ تہا ایوک آاِئے کارء بزانتیں کہ دگہ کس ایشرا مہ زانتیں !۔
ءُ گوں وتی چرس پُرکنئگ ء یکجاہ ءُ ھوار آگوں ایوبؔ گپّ جنان بوت کہ سگریٹ ءِ کاگد سکّران حورک ءُ حالی کشّ ء ایرات:
’’بچار واجہ کار ، تو مئے اوّلی زانتکار ءُ وانوکیں مہمان یے کہ چہ تئی ڈیل ءُ ڈول ء زانگ بیت کہ تو ونتگ ءُ ترا واجہ حدا علم ءُ زانت داتگ!
بلے شپی تو اِے چنڈ وخانگ ءِ تہا چوں گام ایر کرتگ؟۔۔۔ اِے مئے وش بختی انت یاکہ تئی بد نصیبی یاکہ تئی وش بختی ءُ مئے بد نصیبی انت کہ چہ ھمے دوئیں چیزاں یکّ چیزئے المّی است!‘‘
ءُ پدا آسگریٹ ءِ حورکیں کاگد ء زرت ءُ وتی دست ءِ دلء ایریں تمباکانی تہا چُشکہ بڈدات۔۔۔ بلے انچُش کرار کرار کہ کاگد ءِ سرکنٹ ءُ کندمنبت ءُ تمباک آئی تہا روان ببنت۔۔۔۔کہ گوں وتی ھور ء آتمباکاں ھمانگر تیلانک دئیاں بوت کہ وھدئے سگریٹ ءِ کاگدی ایں لوت تاں نیام ء پھر بُوت توآآوتی چینن شتّ ءُ شہادت ءِ ھور ء سگریٹ ءِ گردن ء گپت ءُ پدا آئرا چہ جہلگ ء مشان بوت تانکہ برز ءِ تمباک جہلگ ء برواں!۔
ُٗءُ پدا کرار کرار گوں پٹّ پٹّ ئے ء تمباک مانگیجان بوت ءُ گوں دوئمی دستء سگریٹ ءِ چوٹین سرین ء راست کنان بوت تانکہ سگریٹ تاں دپّ ء پُر بُوت توآئی دپّ چون گونی ءِ دپّ ء یکجاہ کنان ءُ تپایاں پرآئی یک سنٹ ئے جوڑ کرت ءُ ایوبؔ ءِ دست ء دات۔
ایوب سگریٹ ء دپّ ءُ کرت تو شیدی چہ وتی صدری ءِ کیتوء باکس یے درکرت ءُ تیلی یے جت ءُ ایوب وتارا دیمی کرت ءُ سگریٹ ءِ بن گپت ءُ یکّ سہریں تھریشاس یے درا بوت۔
ایوبؔ یک سوٹایے جت ءُ دھوت ءِ ایربرت، دوئمی، سیمی سوٹائے جنئگا پد سگریٹ ء شیدی ءِ دستء داتءِ شودی سگریٹ ء دھوت دات، بلے گوں زوتی ء ایشرا پہ ایوبؔ تچک کنان گوئشت:
’’ایش تئی سگریٹ انت، تو لہتیں دگہ سوٹا بجن کہ دل دارت ببو!‘‘
ءُ ایوبؔ سگریٹ ء زرت ءُ لہتیں دگہ سوٹا جت تو آئرا انچُش خبرکپت چُشکہ آئی اُوشتوکیں حون ءِ تجگ ءُ تاج بنا ببیت!۔
ءُ آئرا ہرچیزوش درا بوت ءُ آئرا انچُش تورت چُشکہ دنیاءِ ہرچیز آئی ببیت اِے زمین ، اِے آزمان ءُ اِے کوہ ءُ کوچگ ءُ پھل و بہار درا آئی ببنت ،چُشکہ آمدام زندگ بوئگ لوٹیت، ھچ مرئگ نہ لوٹیت ءُ ھچ گم کنئگ نہ لوٹیت:
ءُ پدا آشیدی ء گوئشت :
’’من جنگو جانی ءِ چرس ء ھم چکگّ لوٹیں‘‘
’’ھو،المّی!۔۔۔بلے تنے وھدی شپ است، مہمان آئیگاانت، پدا ادا ہرچیز ءِ رنگ بدل بیت ، کمکیں صبر!، کمکیں صبرواجہ کار!‘‘شیدی پاداحت ءُ تہا آئیوکیں مہماناں وش احتک ءُ نادیناں بوت کہ آیائی پترئگا گوں ڈنّ ءِ سارتیں گوات تہا پترت بلے دروازگ بند بوت کہ آئی سرء پلاسٹک ءِ یک جھّل ئے ات کہ ڈن ءِ گوات ء تہا نہ اشت۔۔۔ءُ ڈنّ ء نوں روچ کپان اتءُ شام ءُ شپّ ءِ ساھگ دراج بوآن اتنت ءُ گوں تہاری ءِ ودّگ ء مردمانی آئیگ جاری ءُ ساری ات کہ ہرنیمگ ء نوں دھوت ات، کہ نیام ء ’شاکر‘ ءُ شودگ ئے یکّ کوکارئے چست کرت یاعلی!۔۔۔یاعلی مدت!
ایوبؔ نہ زانیتکہ چہ علیؔ ءِ کوکار ء چرسی شودگ چے طاقت ءُ زور ئے لوٹیت؟ ءُ چہ اِئے کوکارء ابید چرسی شودگ وتارا چہ شاکر ءِ نامء توار جنان اتنت چُشکہ آیانی نیامء دوستی ءُ مہروانی ءِ یکّ ناکٹوکین سیادی ءُ نزینکی ئے بوتیں ، چُشکہ چرس ءُ نشہ ءِ ھمسیادی آیان چہ ایدگہ درائیں نزینکی ءُ سیادی آں گیش یکجاہ ءُ ھوار آورتگ ات؟
پدا دراج ءُ پرائیں ہوٹل ءِ کوٹی ءِ تہا کسّے کنڈئے ء نندوک کرار سرونز ءِ سرء یکّ دپ گالے ءُ یک گالے چست کرت چُشکہ سرونزءِ تاراشپی بے دپّ ءُ زبان ء احتگ ات؟۔۔۔ کہ ایوبؔ ء سرونزانی ھمے گال ءُ لہڑئگانی سرء یک دگہ وشی ئے بوت کہ آسگریٹ ءِ یک دگہ سوٹا ئے جت ءُ ایر بُرت ءُ پدا دھوت ءِ درکرت۔۔۔؂
چہ تہے بورچی خانگ ء ہوٹل ءِ ورنائیں کاری مہلوک ء چاء ءُ چلم ءُ نان دئیان بوتنت ءُ سروز ءِ توار تیز ءُ ترند بوآن بوت۔۔۔دورکچک یے ءِ وکگ ءِ توار احت بلے پدا بند بوت کہ ایوبؔ ء حیال اتک کہ اِے کچکّ بلکنا ہوٹل ءِ کرّ ءُ گوئرا کپتگیں ڈونڈ ،ھڈّ ءُ اوجانی سرمچّ نوں اولاسگ ءُ وکگ ء اتنت، بلے ہوٹل ءِ تہا یک گرمائشت یے ات ءُ ادا ہرمردم وش ات پرچاکہ ہرمردم ادا وتی گم ءُ ڈکھان دورکنئگ ء پہ احتگ ات کہ اُگدہ بازار ءِ روچانی حرکت ءُ عمل نوں دم بران ’وس ءُ واک ‘ ءِ دھوتانی بُو ءِ تہا آرام کنئگ لوٹیت!
ءُ پدا شیدی چہ وتی کاران دست ھلاس وتی نائب ءُ کاونٹر ءِ سرء اوشتارینت کہ آئی نائب کہ ورنائیں مردئے ات مہلوک ء چاء ءُ چلم کنان بوت وھدیکہ شیدی گوں ایوبؔء نشت کہ ایوبؔ حاصیں مہمان ات کہ ساری ء آچُشیں مہمان آاِدانہ دیستگ ات کہ اولی گشت ء آئی مہمان یکّ وانوک ءُ زانتکاریں مردے ات:
’’جی منی واجہ ‘‘ آگوں ایوبؔ دیم پہ دیم چارزانوں بوآن نشت ءُ ایوب ؔ آئی چمانی زردی دنتانانی اسپیتی ءُ پونز ءِ چپّتی ءُ پیشانی ءِ برئکش چاران گوئشان بوت:
’’ شپی من نہ زاناں کہ من پرچے وش اُن؟‘‘
پمیشا کہ کہ ایش اِئے زگال ءِ سوٹا انت !‘‘ شیدی کھنداں گوئشت ءُ ایوب بشکھندگ بوت:
’’اشپی ہرچیز کھنداں انت!‘‘
’’بلے!‘‘
’’بلے من ء جنگوجانی ؔ ءِ کارجاہ ء جوڑ کرتگیں چرس ء کشگی انت!‘‘
’’تو دلجم ببو، آھم ماں ترا کشاّنیناں!‘‘
’’بلے زوت!‘‘ ایوبؔ بشکھندگ بوت،
’’ھو!‘‘ شیدی گوئشت’’چہ نان ء ساری ءُ یاپد؟‘‘
’’چہ نانء ساری!‘‘ ایوبؔ پسوّ دات ۔ ’’چیاکہ نان تنے وھدی دورانت‘‘
’’ھو!‘‘کمکیں صبر! واجہ کار کمکیں صبر!‘‘ شیدی آئرا دلجم کنان بوت:
ءُ ایوبؔ سروز ءِ لہڑئگانی نیمگ ء دلگوش جست کرت!۔۔۔۔
’’اِئے مردم مرید بلیدی ءِ سیاد ءُ وارث یے نہ انت؟‘‘
’’من نہ زانان، بلے من ھمنکس زاناں کہ آسروز جنت!‘‘
’’بلے من ء توریت کہ مرید بلیدی ءُ فیض بلوچ ءِ سوز ءُ دردآنی تہا آاِے لہڑئگاں چست کنان انت!۔
شیدی ھچ نہ گوئشت ءُ ایوبؔ کوٹی ءِ تہا مچ بوتگیں دھوت ء زرّد ءُ تھاحوریں بلیانی روژنائی تہا چاران گوئشت:
’’من کدی جنگوجانیؔ ء دیست کنین؟‘‘
’’واجہ کار جنگوجانیؔ ء گوں پجاروکّی نہ بوتگ ؟‘‘
’’نہ‘‘ ایوبؔ دروگ بندان گوئشان بوت:’’بلے من گوں جنگوجانیؔ وتی پجاروکی ء لوٹاں!‘‘
’’پرچے؟‘‘
’’پمیشا کہ آاِے ھند ءُ دمگے اصل حاکم انت‘‘
’’ایشی تہا سکّ نیست!‘‘ شیدی وتارا ماخول کنان گوئشت ءُ وتی حبرء دیما براں گوئشان بوت:’’اِئے ہوٹل ھم آئرا واجہ کار جنگوجانیؔ داتگ ءُ آنکہ گیشتر مزد ءُ زرّ ءِ لوٹ نہ کنت کہ ہرچیز ئے کہ مئے کٹ ءُ کمائی بیت گُڈا لہتیں زرّ ماں آئی دستء ایرکنن کہ ایشاں حساب ھم نہ کنت،۔۔۔چیاکہ حداآئرا بازیں دلوت داتگ،۔۔۔بلے اِئے درا آئی سرءِ سایگ ءِ چیرا بوئگا اتت نہ کہ بگیر چہ آئی ماں راکئے ادا کلیتّ‘‘
’’تو جنگوجانیؔ ء کدی پہ زانے؟‘‘
’’چہ دہ سالان گیش!‘‘
’’تو آئرا چون زانت؟‘‘ایوبؔ جست ءُ جوکنان جست کرتءُ شیدی گوئشان بوت:
’’کدرتی یک روچے من آئی دیوان ء شت ءُ آمن ء وتی کرّ ء لوٹیت ءُ منی چمانی تہا چاران گوئشت:
’’تو چے قوم ئے ءِ ؟‘‘ آمن ء جست کرت تومن پسّو دات ’سرمستانی‘ ۔ آوش بُوت ءُ من ء بگل ء کرت، تو منی براس اِئے، سرمستانی مئے براس انت!، آگوئشان بوت ءُ من ء آئی ادبءُ اخلاق دوست بوت، من آئی نام ء اُشکتگ ات ءُ من آئی نزینک بوئگ لوٹیت ءُ پداآمن ء وتی ٹولی ءِ تہا آورت،۔۔۔بلے کسّے ء آئی ٹولی ءِ تہا رؤگا ساری لہتیں شرتان پیلو کنئگی انت!‘‘
ءُ ایوبؔ ء گیشتر جست ءُ جو بوت:
’’اِئے شرت چے انت؟‘‘
’’اوّلی وار ترا گنڈکپّ ئے بوئگی انت۔۔۔بازارءِ تہا مہلوک ءِ کیتوآن برئگی انت، دوئمی وار ترا دزّی کنئگی انت، چُشکہ بازار ءِ تہا کسّے روئگا انت توآئرا تنہاگلی ءِ تہا روئگا گندئے آئرا دست حورک کنے ءُ آئی مال ءُ زرّاں بچ گرے، سیمی وار ء تو چرس ءُ ہیروئن ء چہ شال ء ڈنّ سندھ ءُ ہند ء برئے۔۔۔۔ ءُ لہتیں دگہ لٹ ءُ لٹ کشی ءِ ارش ءُ حملہ آنی تہا بہرزورئگی ئے کہ وھدے اِئے دراپیلو بوتنت گُڈا واجہ کار جنگوجانیؔ ترا وتی ٹولی ءِ تہا کاریت ءُ تئی سرء اوشتیت ، تراچہ پولیس ء رکھینیت ءُ ترا مدت ءُ کمک کنت!
ءُ ایوبؔ چہّ شیدؔی ءِ دستان نوکیں پھربن سگریٹ یے بچ گپت۔
’’ایش جنگوجانی برانڈ انت!‘‘ شیدیؔ کھندت ءُ ایوبؔ سوٹائے جت ءُ گوئشت ،
’’راستی ایشی تھام جتا انت!‘‘
ءُ ایوبؔ ء گیشتر جست ءُ جو بوت ءُ گوئشت۔
’’من ھمے کاران کنئگ ء پہ تیار اں‘‘
’’تو؟‘‘شیدیؔ گڑت ءُ چہ ایوبؔ ء جست کرت۔ ءُ ایوبؔ پسّودات:؂
’’تراپرچے چرانگی بوت؟‘‘
’’اِئے زند پہ تو شرنہ انت‘‘
’’پرچے؟‘‘
’’پمیشا کہ پرتویک روژنائیں زندئے ، اِے زندمئے دُورانی اگدہ زیرانی حاطرا شرنہ انت‘‘
’’تو ھم ما را اِئے دورانی اگدہ زیرحیال کنے؟‘‘
’’شما وانوک مئے زندءِ اگدہ زیر ات، دگہ ما راکئے است؟۔۔۔شما نہ بوتنت ، ماں چون باں؟‘‘
’’بلے اِے دروگ ، واب ئے ءُ یک قیاس ءُ یک گمان ئے، کسّ اگدہ زیرنہ بیت‘‘
ءُ شیدیؔ نہ زانیتکہ چے بگوئشیت ،انچُش جست کرت:
’’تو لوٹے کہ جنگوجانیؔ ءِ ٹولی ءِ بہر بہ بے؟‘‘
’’ھو!‘‘
’’گُڈا تو پہ دُزیّ ، پہ گنڈکپّی ءُ پہ سیائیں کاروبار ء راضی ءُ سرین بند ئے؟‘‘
’’ھو!، پرچاکہ من زرّپکارانت ءُ اِئے زرّبگیر چہ گنڈکپّی ءُ نہ رسیت،۔۔۔ من ء اِئے زندءِ تہا یکّ تقاد ئے نظر آئیگا انت، پرچاکہ ہرکسّ زرّ ءِ پدا انت، گُڈا من ء حیال احت کہ ایش یک راھے،۔۔۔ تومن ء جنگوجانیؔ کرّء بہ برگوں! من ء آئی ء گوں پجاروکی بکنائیں۔۔۔‘‘
ایوبؔ یک دگہ سوٹائے جت چیاکہ اشپی آ’وسّ و اک ءِ ‘ تہا ہرچیزء چہ دل ء برئگ لوٹیت ءُ یک دگہ آزاتیں دنیاےءِ بہر بوئگ لوٹیت۔
’’باندا!‘‘
’’اشپی!‘‘
’’تو حنکس تلوسگی پرچے؟‘‘
’’پمیشا کہ من وتی زندءِ پریباں دردی بوتگ، من ء ھما زند پکارانت کہ آئی تہا پریب، دوکہہ ، دروگ مبیت، ایوک ء اگاں بدی ببیت گُڈاایش ھم شرانت کہ یک بدیں مردم یے کدی وتی نیکی ءِ دعویٰ نہ کنت،۔۔۔بلے مئے نیکیں مردمانی دنیاءِ تہا ہرکسّ وتارا نیک ھیال کنت کہ من ء چہ ایشی بدکیت ، ایش دروہ بازی ءُ منافقی یے ۔۔۔ من منافقی نہ لوٹاں ، من چہ سرء تاں پاداں بد بوئگ لوٹاں!‘‘
شیدیؔ ایوبؔء چاراں بوت کہ سرونز ءِ توار ءِ تہا دور دورء یاعلی مدد! ءِ کوکار ءِ تہا ایدگہ چرسی ءُ شودگ گوں ھمے کوکار ء توارء چومکسکانی ژنمبگ ء ھم توار بوآن اتنت۔
چہ نان ءِ ورئگا پد شیدیؔ ءُ ایوبؔ پہ جنگوجانیؔ دیوان ء درکپتنت۔







	ہاسٹل ءِ تہا صبورؔ ءُ سفرؔ،ایوبؔ ءِ کار ءُ کرد ءِ سرء شکّ ءُ دوہ شکّہ اتنت ءُ آنہ زانتنت کہ آخر ایوبؔ چہ آیان پرچے دُور دُور ات؟
یک شپّ ئے صبورؔ وتی کمرہ ءِ تہاحوریں روژنائی ءِ تہا نندوک رابندرناتھ ٹیگورءِ گیتانجلی ء وانگ ات کہ دیرء کسّے ءِ پادانی کشپگّ ءِ توار آئی گوشاں کپت کہ حنکس دیرء پدکسّےءِ اُودا آئیگ ءِ سرء صبورؔ چُشکہ چارئگ لوٹیت کہ آخر ایش بگیر چہ ایوبؔ دگہ کئے بوت کنت؟ کہ آمدام چہ شپّ نیم ء پد ہاسٹل ء اھت کہ روچ ء آکالج ء بازکم گندئگ بوت ءُ برے برے روچانی روچ گار ءُ زیان بوت ءُ پدا وھدئے آدرا بوت تو آدیگر ء شام ء ادا اُودا گندئگ بوت ءُ پداگار بوت ءُ شپّ نیمگ ء پد پاس ئے ء آاُدا احت ءُ وتی کمرہ ءِ تہا پترت۔
ءُ نوں صبورؔ چہ گیلری ءُ کاپر ء کسّے ءِ پادانی کپشگ ء اشکت تو زانیتکہ ایش ایوبؔ ء بگیر دگہ کسّے بوت نہ کنت؟۔۔۔ ءُ اشپی آگوں ایوبؔ ء لہتیں حبردئیگ لوٹیت ءُ وتی دل ءِ تہا ھما شکّ ءُ شبگاں دورکنئگ لوٹیت کہ آآئی دل ءُ دماغ ء تہا چہ لہتیں روچاں پدّر ءُ ظاہر بوآں اتنت ءُ آلوٹیت کہ گوں ایوبؔء دیم پہ دیم ببیت ءُ وتی دل ءُ دماغ ء پکر ءُ حیالاں صاف بکنت!۔
پمیشا آوتی کتاب ء بن ء میز ءِ سرء ایر کرت ۔پاداحت ءُ وتی سواسان پاد ء کرت ءُ وتی کمرہ ءِ دروازگ ء پچ کرت کہ راستی کاپرءُ گیلری ءِ تہا آئیوکیں مرد ایوبؔ ات کہ صبورؔ آئرا شرگمان کرتگ ات کہ ایش بگیر چہ ایوبؔ دگہ کئے بوت کرت؟۔۔۔
بلے ایوبؔ ایوک نہ ات ءُ گوں آئی یک جنین آدم ءُ جنک ئے گوں ات انت کہ وتی چادری ءُ سریگ ءِ تہا چہ سرتاں پادان بوک ات کہ آکرار کرار وتی پاداں زوران ایوبؔءِ پدءُ پشت ء روان ات۔
وھدیکہ آچہ صبورؔ ءِ پچیں دروازگ ءِ بن ء گوئزان بوتنت تو صبورؔ ءِ اُودا اوشتگ ءُ آیان چارئگ ءِ تہا ایوبؔ حجالت بوت ءُ صبورؔ ء گوئشان بوت کہ آوتی مہمان ء تن وتی کمرہ ء بارت ءُ پدا کیت!۔
ایوبؔ ءِ کمرہ گیلری ءُ کاپر ءِ گڈسرء ات کہ ھموداں گیلری کٹیت ءُ صبورؔءِ وتی کمرہ نیامء یک کمرہ یے اِنگرات، بزاں آھمسایگ اتنت ءُ یک دوئمی ءِ حرکتان چہ پہ شرّی واکب اتنت۔
ءُ صبورؔ بوکیں جنین آدم ء چاران بُوت کہ آصبورؔ ءِ پشت چُلّ کنان روان ات۔ پدا ایوبؔ وتی دروازگ ء پچ کرت ءُ جنین آدم تہا پترت ءُ ایوب ؔدروازگ ء آئی پشت ء بند کنان وت پہ صبورؔ ءِ کمرہ ء رادگ بُوت کہ آھمدداں اوشتوک ایوبؔ ء وتی نیمگا آئیان گندان ات۔
ءُ پدا وھدئے آتہا پتر تینت تو ہردوہ گوں وت ء دیم پہ دیم اوشتوک درابوتنت کہ ھمے دمان ء صبورؔ چہ ایوبؔ ء انچُش جست کنان ءُ پُرسان بوت چُشکہ یک پسّ ءِ چہ وتی بچّ ء پرسیت!۔۔۔
’’ایوبؔ اِئے چے شاعت ئے کہ تو شپّ نیمگ کنے کائیے؟۔۔۔ اِئے جنک کئی انت کہ تئی ھمراہ انت؟۔۔ چے ترا ہاسٹل ءِ چوکیدار چاری نہ بوتگ؟نہ دیستگ ؟۔۔۔چے ہاسٹل ءِ تہا جنکانی آرئگ یک شریں حبرے؟۔ ءُ شپّ ءُ شام ءِ تہاری ءِ تہا آخر تو حیال کنئگ ء کہ ترا کسّ نہ گندیت، کس نہ چاریت ، بلے ایش تئی نادانی انت کہ کسّے ہاسٹل ءِ تہا جنکّ ئے بیاریت ءُ زانگ مبیت؟۔۔۔ایوبؔ تو وت وت حیال بکن کہ ایش چون بوت کنت؟۔۔۔ پدا تو چہ لہتیں روچاں گندئگ نہ بئے؟۔۔۔ تو چے کنئگ ء یے؟۔ من تئی باروا پریشان اؤں، باید انت کہ من بزانیں پرچاکہ من وانند گانی گلّ ءِ مستر ءُ کماش اؤں ءُ تو سوگند وارتگ کہ تو پہ اِئے ڈیھ ءِ دیمرئی ء کارکنے، ہرچنت کہ تئی وس ءُ واک ۔۔۔ تئی درائیں سنگت کہ آچہ شدیک ءُ گژنگیں ھندءُ حلاکہہ آں ادا اھتگ انت ، گُڈا پمیشا کہ آیاں ء یکّ نوکیں روچ یے دست بیت!۔۔۔ بلے ایوبؔ تو اِئے چے کنئگ ء ئے؟۔
اگاں تو من ء وتی مستر حیال نہ کنے مکن ، بلے وتی براس، مزنیں براس حیال بکن ءُ منی پنتان گوش بدار کہ تئی حرکت من ء عئیب دار نظرآئیگا انت ءُ من نہ لوٹیں کہ تو وتی زند ء سیاہ تہاری آنی بگوازیں ۔۔۔۔آخر تو بگوئش کہ تو چہ زندء چے لوٹے؟‘‘
ایوبؔ صبورؔ ءِ دیما اُوشتوک آئی گپاں گوش داران بوت کہ آصبورؔ ءِ دراجیں گوئشتانکانی گوش دارئگ ءِ چُشکہ ایلاک بوتگ ات کہ مچی آنی تہا آساعتانی ساعت دنیاجہان ءِ سیاست ءِ گپّ ءُ حبران دئیان بوت، کتابانی نامان گپت، قوم ءُ ملکانی چست ءُ ایرءِ ذکر ءُ بیان ء دیما آورت ، وتی بزھگی ء گوں دنیاءِ بزھگی ء ھوار چارت، وتی امیتانی بے امیتی ء ھم درشان کرت کہ آئی اِئے درائیں حبران چُشکہ ایوبؔ ساری ء اشکیتگ کہ صبورؔ ء وتی گوئشتانک دئیگ چُشکہ دوست ات کہ ایوبؔ ء حیال احت کہ بازرندان آحبر ء دراج کرت ایشی تہا سرزیاتی ءُ مبالغہ آمیزی رنگ ئے مان کرت، بلے وانندگانی گل ءِ کماش، مستر ءُ راہ دربری ءِ سبب ء کسّے برآئی ایرادنہ بست گُڈا آوتی گوئشتانکانی دراجی ءِ سرء وت ایراد چون بستیں کہ ایوبؔءِ حیال ء ہرھما مردم کہ یکّ راہ ءُ راھبند ءُ یک ’مشن‘ ئے ءِ پدا تچیت گُڈاآمدام بازیں سرزیاتی ایں گپّ ھم کنت کہ ایدگہ ایشرا نہ زاننت ءُ پوہ نہ بنت کہ آچے گوئشگا انت ءُ پرچے گوئشگا انت؟۔
۔۔۔بلے وتی لیکھ ءُ مزّل ءِ امیتانی لہڑئگ ءِ تہا چُشیں سرزیاتی ایں گپانی صبورؔ پرواہ نہ داشت ۔
۔۔۔چُشکہ نوں گوں ایوبؔء آوتی گپانی جو ءِ تہا تچان ات باز دورء درشتگ ات ءُ ایوبؔ آئی ھمے عادت ءُ خوبُو ء زانت پمیشا آصبورؔ ء گوش داران بوت۔
ءُ پدا وھدے صبورؔ وتی حبران ھلاس کرت توایوبؔ گوئشان بوت:
’’اِئے دنیاءِ تہا ہرمردم ءِ وتی یک جہلگی ئے بیت ءُ وتی یکّ برزی ئے بیت،۔۔۔ تو ما را مدام مئے بُرزی آنی سکھین داتگ،۔۔۔بلے تو مئے جہلگی آنی مارشت ء مارا نہ داتگ،۔۔ ۔ ءُ من زانگ لوٹاں کہ مئے جہلگ ءُ جہلانکیں ھند ءُ اویل کجا انت؟۔۔۔ آنکہ تو مارا مئے وتی دورانی اگدہ زیر حیال کنے ، بلے مئے چارمکنڈ ء باز انچُشیں جہلانکیں جہلگی انت کہ من ھمے جہلگی آنی بہر بوئگ لوٹاں پرچاکہ تئی درائیں برز ءُ بالائیں گپّانی تہا آنکہ یک بے معنہ ئے بلکنا ببیت ، بلے ایشی نیوگ ءُ برم نہ زاناں کدی مارا برسان؟۔۔۔وھدیکہ مئے چارمکنڈ اُگدہ بازار ءُ سریاب روڈ ءِ ایدم آدیم ء زند وتی درائیں جہلانکیں جہلگی آنی تہا ساڑی انت، زندگ انت ءُ سلامت انت؟
ءُ صبورؔ وتی تحت ءِ پادون ء نشت ءُ پہ وتی سگریٹانی ڈبّی ء دست تچک کرت۔ ءُ ایوبؔ آئی دیما کرسی ء انچُش سرنٹگ ء نشت چُشکہ آئرا چہ اداں دم دستی پادآئیگی ببیت؟۔۔
ءُ وتی سگریٹ ء دھوت دئیان صبورؔ آئی چماّنی تہا چاران گوئشت:
’’چے اِے چارمکنڈ یں زندء تو زندگیں زندءِ گوئشے؟‘‘
’’منی حیال ء!‘‘ ایوبؔ ھوش ءُ الاھوشی ءِ تہا گوئشان بوت چُشکہ آوت مۂ زانت کہ آچے گوئشگا انت؟
ءُ صبورؔ وتی مارشتاں درشان کنان گوئشت:
’’مئے راستی ءُ اصلی ایں زندگانی چہ اِئے سیاہ تہاریں زندء برزانت؟‘‘
ءُ ایوب ؔ بشکھند گ بوآن گوئشت:
’’ایش کجا انت؟‘‘
’’ایش تئی ءُ منی پکرانی تہاانت‘‘
’’چے اِئے پکر ءُ حیالء کدی روژنائیں روچ ئے ءِ تہا زندگءُ سلامت ،برجاءُ کائم ءُ دائم ودی بئیت؟۔۔۔ منی متلب چمانی تہا کاینت یاکہ تئی ءُ منی پکرانی تہا ودی بنت، ءُ پدا ھموداں وتی مرگ ء وت مرنت؟‘‘
’’دنیاءِ درائیں بدل سدلی ساری ء پکرانی تہا جوڑ بنت کہ ہر مزنءُ مستریں کار ءِ پشت ء یک پکرئے بیت کہ بگیر چہ اِئے پکر ء دنیاءِ ھچ چیز ے دیما نہ روت، جوڑ نہ بیت ءُ دیمرئی نہ کنت،۔
ساری ء حیال کئیت ، ساری ء پکر کئیت ءُ پدا کاردیما کاینت!
۔۔۔بلے اگاں تواِئے پکراں گوں ودی بوئگا سرگٹ گیر کنے، کشے گُڈا نوکیں چیز چون دیما کاینت؟۔
پمیشا منء چہ تئی وتی باندات ء ترس کئیت !۔۔۔ تو مہربانی بکن وت ء اِے سیاہ تہاری آنی بہر مکن پرچاکہ تو وتی دور ءِ اگدہ زیرانی ردّ ءُ کتارے تہا ھور بہ ببو کہ ترا ھمیش کرزیت ءُ ھمے برازیت!۔
ءُ ایوبؔ پاداحت چُشکہ آ صبورؔ ءِ ھمے کتابی ایں گپانی گوش دارئگا چہ بیزار ات!
ءُ صبورؔ ھم پاد احت:
’’بلے ایوبؔ من ء اِٗے باروا گوں تو بازیں دگہ حال ءُ احوال ئے کنئگی انت، چیاکہ من نہ لوٹیں کہ تو سیاہ تہاری آنی بہر بہ بو!۔۔۔‘‘
ءُ ہر دو دروازگ ءِ نیمگا رادگ بوتنت تو صبورؔ آئی ء چاران گوئشت:
’’حدائی نام ء وت ء چُش بدنام مکن، اِے جنکاں ادا ہاسٹل ء مہ یار ایشی ہاسٹل ئے کحبگ جاھے نہ انت!۔
ایش یک سیاہ تہاری ءُ تہارین شپّ ئے! ءُ ایوبؔ بشکھندگ بوت ءُ گوئشت،
’’زندءِ آتام ءُ لذّت کہ اِئے سیاہ تہاری ءِ است گُڈا تئی روژنائییانی تہاھم بلکنا نیست!۔۔۔ چیاکہ تئی روژنائی ایوک ء تئی پکرانی تہا روک انت بلے ادا چارمکنڈ زند وتی درائیں حسن ءُ نما ء گوں لوچ ءُ لگڑ مئے دیما موجود ءُ ساڑی انت!‘‘۔
ءُ پدا چہ دروازگ ء درکپئگ ء ساری آوتی چکّ ءُ پروشاں گوں صبورؔ ھم دیم بوآن آئی چماّنی تہا چاران گوئشت:
’’بچار واجہ کار صبورؔ! تانکہ من ء جنگوجانیؔ ءِ دست ءِ زد نہ توریتگ ات، من ھمے حیال کنان بوتگ ات کہ زندیک روژنائی ءُ یک امیت ئے ۔ ۔۔ بلے وھدیکہ پہ وتی یک ّ کسانیں ردّے ء من ء انکس مزنیں سزاے رست کہ من ہسپتال ءِ تہا داخل بوت ءُ پدا میڑھ ءُ مرکّہ ءِ تہا مئے وشی ءُ وشالی بُوت۔۔۔ بلے منی تحلیں تجربگ ء پد من ء اِئے حبر گیشتر تورت ءُ من دل ء سوگہ بوتن کہ راج ءُ چاگرد ءِ ساڑی ءُ موجودیں حقیقتان انکار کنئگ وتارا وت دوکہہ ءُ دروہ دئیگ شما ربوت ،۔۔۔ ءُ من برئے آسرء احت ءُ سربُوتوں کہ جنگوجانیؔ مئے ایدم آدیمی دنیاءِ بادشاہ ءُ حاکم انت، چیاکہ گوں آئی زرّ است ، طاقت است ، زورمان انت ئے طاقت ءِ واجہ انت ءُ مزنیں دراج ایں دست ئے است کہ ہرکسّ ء بلوٹیت بجنت،۔
ہرکسّء بلوٹیت بکشیت ،ہرکسّ ءِ پاگ ء دور بہ دنت، بے عزت بکنت، ریش ءُ بروتان کوٹ بکنت پہ ہپت تاپگان دیم ءِ سیاہ بکنت، سیائیں حرئے ء سوار بکنت شار ءُ بازارءِ تہا بگردینیت ءُ ۔۔۔ انگت کسّ ئے آئرا جست مکنت ، حراب ءُ بد مہ گوئشیت!۔۔۔ گُڈا چے اِئے ڈولیں زند مردمانی آئیڈیل زندئے نہ بیت؟۔۔۔ کوٹگ چہ کوٹگ ء رنگ زوریت۔۔۔ مروچی طاقت ءُ زرّ ءُ دلوت ءُ نام کٹئگ ءِ تہا ھما درائیں روژنائی تہار بوتگ انت کہ توآیانی واب گندئے!۔۔۔ تئی واب چہ وھد ء ساری انت، تئی وابانء آسر نیست وھدیکہ ھچ کسّ وتی ھمروچیگیں زندء پہ وابان حراب کنئگ نہ لوٹیت۔۔۔! واجہ کار نہ زاناں پرچے ، بلے ایش یک راستی ءُ یک حقیقت ئے کہ من بلکنا وتی جہلگ ءُ کپئگ ءِ پاد کلّان چہ بلکنا جہلانکی ء سیاہ تہاری آنی تہار دئگااوں،۔۔۔بلے من ایشرا چُش حیال نہ کنیں پیروک آدم ھم ھمے جہلگی ءِ تہا نہ کپتگ ات؟ چے ابلیس راستی ء حقیقت پسندنہ ات۔۔۔چے جنگو جانیؔ ءِ یک حکم ءُ پیگو رء داشت ئے درائیں سریاب روڈ ءُ اگدہ بازارء چست نہ کنت؟۔۔۔
ءُ واجہ کار صبورؔ ایوب ؔءِ ناگتیں ءُ ناگمانیں راست گوئی ءِ سرء ابکّہ بوت بلے نوں کہ آہردو شپّ نیمگ ء دروازگ ءِ بن ء اُوشتوک اتنت ، گُڈا اِے ھما ساعت نہ ات کہ ایشی تہا زند ءِ مرک ءُ زند ءِ بنیاتی ایں جستانی سرء چار ءُ بچّار کنئگ بوتیں؟۔۔۔ پمیشا ایوبؔ وتی جند ءِ دلیلانی سرء سوگہ ءُ سکّ چہ دروازگ ء درکپت ءُ صبورؔ آئی پشت ء وتی دروازگ ء در ء بند کرت ءُ یک دگہ سگریٹ ئے بن دات ، یک دگہ آہ سڑدئے کشّیت ءُ زند ءِ ھمگریں مونجائی ءُ ملوری ءِ سرء یک دگہ موتگ ئے بست کہ مدام آئی دیم چُشکہ گوں آئی پیدائشت ء جپت گوں ھمے ڈولیں آسڑد ءُ موتکان کپتگ ات؟۔۔۔ چُشکہ اِئے دنیاءِ تہا ایوک ء آئی جندپرے سوگ ، موتگ ءُ آسڑداں ساڑی ات کہ ایدگر چُشکہ ھچ اِے پکراں لاتما اتنت۔
پمیشا صبورؔ حیال کنان بوت: گُڈا چے ایوک ء من اِئے درائیں بار ءُ گرانباری ء بے وتی کوپگاں زورئگا پہ پیدا بوتگ ؟۔۔۔چے اِئے زندپہ درائیں مردماں یک پیما آیانی چمانی دیما تچک ءُ تالاں نہ ات؟چے ہر مردم ء حدا چم ، گوش ، پونز، دست ءُ پادنہ داتگ ات کہ آایشرا بچارتیں ءُ ھما ڈول ء وتی کارءُ کردء دیما بیاورتین کہ کسّ ئے را گوئشگ مبوتین کہ چے کنئگی ات ءُ چے نہ ات؟۔۔۔چے ایوک ء من ء اِے دنیاءِ تہاراستی ءُ حقیقت ء زانگی ات؟ گوئشگی ات؟ ءُ پوہ ءُ سرپدبوئگی ات ؟ کہ ایدگران حدا چُشکہ آزات کرتگ ات کہ آچہ ہرڈولیں نیکی ءُ بدی ءِ علم ء برزء بالااتنت؟۔۔۔
ایوبؔ،صغیرؔ، سفرؔ، بارام ؔ،سلیمؔجان ءُ بازیں دگہ صدانی وانوک چے ھمے حاک ءُ ھمے گل زمین ءِ سرء ودی نہ بوتگ ات کہ آیان ء اِے مارشت بوتیں کہ آچہ ئے سیاہ تہارین زندء برز یک دگہ وش ءُ وشالیں زندئے پہ وت درمکرتیں؟۔۔۔چے ایوک ء من ء اِئے کار ء کنئگی ات؟۔۔۔ چے ایوبؔ ءِ پیسلہ آئی جاورنانی درنیام ء پرآئی یکّ شریں پیسلہ ئے نہ ات؟۔۔۔ چے راستی منی راستی ءُ روژنائی ءُ نیکی ءُ جوانی ءِ گپّ ءُ تران گوات ءِ حشکیں کاء ءُ بوچ نہ اتنت کہ گوات ءِ تہا بال کنان اتنت؟۔
۔۔۔وھدیکہ زندوتی ھمروچیگیں چلشت ءِ تہا دیما روان ءُ مزّل جنان ات چُشکہ زند ء منی وتی واھگ ءُ وسوسگ ءُ امیت ءُ ناامیتانی پرواہ ھم بیت؟۔۔۔
کہ ایش وتی راہ ءُ رند ء یک کرار ءُ یک کشّ ء دیما بران ات، ابید چہ ایشی کہ منی واب روژنائی ءِ اتنت یاکہ تہاری یے ؟۔۔۔بلکنا ایش یکّ پوک ءُ یک بے سیتیں واب یے ات کہ ماں درا تہاری آنی پسگّ اتوں ، نہ کہ وتی دورانی اُگدہ زیر؟۔۔
کئے زانت کہ ایوبؔ راست ات کہ من ء منی ایدگہ سنگت؟‘‘
صبورؔ پکر جنان بوت چُشکہ ایوب ءِ تہل کپئگ ءُ بد راہ ءُ گمراہ بوئگ آئی وتی جند ءِ حیال ءُ پکرانی تہا یک آشوب ءُ یکّ توپان یے آورتگ ات کہ نوں چہ ایوبؔ ءِ درآئیگا پدوتی تحت ءُ نپاد ءِ سرء تچک آوتی سگریٹ ءِ دُوھوتانی تہا وتی جندءِ ھما مستر مزن ءُ نوہین حیال ءِ سرء شکّ ءُ دو شکّہ بوتگ ات کہ آاِے مزن ءُ مستریں حیال ء تنے وھدی وتی جان ءِ ملم ءُ وتی درائیں دردانی علاج ءُ درمان زانتگ ات ۔۔۔بلے آئرا چُشکہ نوں حیال آئیان ات کہ اِئے زندءِ تہا یک چیزئے ھم پہک راستی نہ ات، پہک حقیقت نہ ات ءُ پہک گڈی ایں چیز نہ ات چُشکہ آتنے وھدی وتی قومی ایں جذبگ ءُ لہڑ گاں پہک ءُ پکّ ءُ المین راستی حساب ءُ شمار کرتگ ات!۔۔۔ آنکہ ایش راج دپتر ءِ لوٹ ءُ گزراتنت کہ ساری ء آیان ء چہ قبیلہ داری ء تمنی جادوان درکپئگی ات ءُ یک قوم ئے جوڑ بوئگی ات، بلے اِئے قوم آئیڈیل ءِ تعریف ءُ سپت ءُ سناء چُشکہ آوت گوں وت ء کنان بوتگ ات گُڈا ایش ھم چہ ناراستی ءُ بے دلیلی آں پاک ءُ صاف نہ ات کہ ایش رایک کشک ءُ یکّ راھبند ئے استت بلے اے آیانی زندءِ المّیں راستی نہ ات چُشکہ آایشرا یکّ المیں چیز ے حیال کنان بوتگ ات،۔۔۔بلکنا راستی چہ قوم ، چہ ملک ءُ چہ قبیلہ ءُ چہ ذات ءُ نسب ءُ مذہب ء ھم برز ترات ، بالا تر ات کہ اِئے درائیں درجہ بندی ءُ جتائی ءُ تقسیم در تقسیم ، جتا جتائیں بہر آنی تہا بنی آدم ءِ وتی جندءِ آزاتی ءِ واھگ ءُ لوٹ اتنت کہ اصل ء آیان ء راستی ءُ حقیقت ءِ ھما آئیڈیل ء سربوئگی ات کہ اِئے آئیڈیل ھم بگیر چہ زندءِ اِئے اضافی راستی آں ھم ھچ چیز ے نہ ات کہ ہر مردم یک حاصیں زند ، یک حاصیں جگرافیہ ، یک حاصیں مذہب ، رسم ءُ دود ءُ رواجانی تہا گوں یک حاصیں زبان یے ء ودّی آزاتی ءِ واھگان پدّر کرت کہ ایوک ء چُشکہ پہکیں راستی بنی آدم ءِ المیں آزاتی ات کہ پریشی آیانی قوم جُہدیک کشک ءُ یک راھبندے ات بلے المّیں مزل نہ ات۔
ءُ اگاں ایش یکّ کشک ءُ یک ذریعہ ئے ات گُڈا ایشرا حنکس وتی سرء سوار کنئگ چے یکّ مزنیں دلیل ئے جوڑ بوت کرت؟۔۔۔۔چے تنے وھدی آوتی ھمے مستریں حیال ءِ باروا تاں جنون ءُ گنوکی ءُ بے ساری ءِ ھد ءُ ھویلاں مہرنہ کرت؟۔
کہ شپّ ءُ روچ آوت ء را ذمّہ وار کنان ات ، واب گندان ات، گوئشتانک دئیان ات ءُ مہلوک ء راضی کنان ات کہ آھم انچُش اِئے گرانباری ء اِئے ذمّہ واری ء وتی سرء بزیراں ءُ انچُش آئی پیما گوں اِئے قوم ء مہر ءُ دوستی بکنات !۔
ءُ ایش کہ کسّ یکّ انچ ءُ گتزم ئے ھم اچ اِئے حیال ء دور مبیت؟۔۔۔ چے اِئے زند ءِ تہا اِئے پیما بوت کرت؟۔۔۔۔ اِئے زند ءِ چلشت یک مردم ءُ یک پکر ءِ تہا پوشیدگ نہ ات ،۔۔۔بلکنا ہرمردم وتی پیما گوں زندء پیش آئیان ء وتی روچاں گوازیناں ات کہ پریشی یک حیال ئے مدامی آئی پکرانی پشت ء ساڑی ءُ موجود بوت، بلے المّی نہ ات کہ اِئے حیال پہک راستی بوتین ؟۔۔۔بلکناایش المّیں راستی ءِ یک کشکّ ءُ راھبند ے ات کہ اسل ءُ پہکیں راستی برزات ،یکّ آئیڈیل ئے ات کہ پریشی سربوئگا ہرمردم جہد کرت، بلے زانیتکہ ایش چے ءِ؟۔۔۔ ایش حدا، راستی ءُ ارواح ءِ ناماں چّہ ظاہر بوت بلے ایشرا کسّ نہ دیستگ ات وھدیکہ ہرکسّ وتی جاوراں چہ، وتی راج دپتری جاور ءُ حالاں سرپد ات، ءُ بایدات کہ ہرکسّ وتی راج دپتری جاورانی گرءُ دار ء پکرتیں ، بلے ایشرا بزانتیں کہ المّیں راستی بنی آدم ءِ آزاتی ءِ مارشت ات کہ ایشرا یعنے وتی ھمے مابعدالطبیعاتی آزاتی ء گوں راج دپتری چیز ءُ واکے آثانی بن ءُ سرءُ ھمسیادی ءُ نزینکی ءِ تہا بچارتین نہ کہ اچ ایشی جتایکّ لسّ ءُ تجریدی ایں آئیڈیل ءِ تہا کہ گوں زندء ایشی تعلقداری ءِ مبوتین؟۔۔۔ چُشکہ آوت ء آئی سنگت انچُش یک مستر ءُ مزنیں حیال یے تہا گرپتار اتنت کہ آایشی یک کسانیں ٹگلگ ءُ جنمپ یے ھم گناہ ئے حیال کرت!۔۔
’ءُ نوں ایوبؔ ء پاد چٹ ٹگلیتگ ات ءُ آباور ءُ سکھت ھم نہ کرت ککہ چُشین حیال ء آئیڈیل ئے ھم ساڑی است؟۔۔۔ کہ آیعنے ایوبؔ آئی وتی جندءِ گپّان چہ زندء جتاحیال کنان ھما سیاہ تہاری آنی تہا پاداایر کرتگ ات کہ اُودا نہ آئیڈیل ئے استت ءُ نیکہ روژنائی ئے!۔۔۔۔ کہ ایشی تہا ایوک زندءِ ھمروچیگیں راستی گوں وتی درائیں لوچی ءُ لگڑی ءِ تہا تچک ءُ تالان اتنت کہ چُشیں جاورانی تہا کسّےء راپوہ ءُ سرپد کنئگ بلکنا سکّ مشکل ءُ گرانین چیز ئے ات کہ زندءِ سیاہ تہاری آں برز زندءِ یک روژنائیں درجگ ئے است؟۔
’ءُ صبورؔسگریٹ دھوت دئیان دیمترء حیال کنان بوت:’اگاں زندءِ یکّ روژنائیں درجگ ئے استت گُڈا ایشرا چون آرئگ بوتیں؟‘
’بلکنا مارا زندءِ باورا یک حقیقت پسندیں راہ ء کشک ئے گرئگی ات کہ ایشی تہا ما وتی آئیڈیل ء گوں بنی آدم ءِ لسّ سائیکی نفسیات ءُ زنہشت ءِ تعلقداری آنی تہا بچارتیں ءُ پوہ بوتیں چیاکہ مئے نفسیات ءُ زنہشت ء زانت چہ دنیاء جتانہ ات ، مئے درائیں بنی آدمانی زنہشت یک پیما ات کہ آئی سرء مئے دود ءُ ربید گانی، مئے جاورانی چھاپ ء نکش ایر بستگ ات۔ کہ اگاں مروچی ما چہ وتی اِئے جاوراں درآئیگ لوٹیت گُڈا اِئے ھرابیں حبرے نہ ات بلے ھما آئیڈیل حنکس سکّ ءُ سوگہ ءُ سیل ءُ مہر مبوتیں کہ کسّ آئرا جست ءُ پد ھم مکرتیں ؟
۔۔۔چیاکہ آئیڈیل، پکرء حیال ءُ نظریہ کہ گوں زندء نزینک مبوتیں ءُ ایوک تجریدی صورت ء موجود مبوتین گُڈا ایش یکدم گار بوت؟۔۔۔ نوں چُشکہ ایوبؔ چہ وتی جندءِ جاورانی سبب ء چہ ھما مستریں حیال ءُ پکر ءُ ٹگلیتگ ات ءُ بے راہ بوتگ ات؟۔۔۔ کہ بلکنا ایش ھم مستریں حیال ءُ پکر ءِ وتی جند ءِ کمزوری ءُ نابودی اتنت کہ آایوب ؔ ء مجبور ءُ لاچار کرتگ ات کہ آسریاب روڈ ءُ اگدہ بازار ءِ سیاہ تہاری آنی تہا گام کرتگ ات ؟۔۔۔ یابلکنا دگہ چیز ئے ات؟۔۔۔۔‘
’بلے اِئے مستریں حیال ءُ پکر ءِ باروء زوروک ایوکء من اتوں کہ پہ ہر چیز ء پریشان ءُ مونجا ءُ ملور بوتوں؟۔۔۔آخر پرچے؟۔۔۔‘
صبورؔ پکر جنان بوت کہ اوّلی وار آئرا حیال احت کہ ھما مستریں حیا ل ءُ پکر کہ آایشرا چُشکہ سجدہ کنان ات، دروت دئیان ات ءُ زیارت کنان ات پہ ایوبؔ ھچ معنہ یے نہ داشت !۔۔۔ ءُ ایوبؔ ءِ ھمے حرکت صبورؔء چُشکہ مجبور ءُ لاچار کرتگ ات کہ آوتی ھما مستریں حیال ءُ پکرء یک نگد کاریں مردم یے ءِ چماّن گوں بچاریتں؟۔
پدا سحب ءُ گوئربام ءِ روژنائی چہ کھڑکی آنی شیشہ گاں درابوت ءُ صبورؔ یکدم ئے واب کپئگ لوٹیت تانکہ وتی دم برتگیں پکرانی دم ء بکشیتین ۔ کہ آئی سرون ءُ رابند رناتھ ٹیگور ءِ گیتا نجلی چپّی ایر ات کہ چہ ایوبؔ ءِ آئیگا ساری آاِئے لچھّ ء وانگ ات کہ آئی تہا یک مردئے وتی مچوکیں ذھگ ء گوں آئی ماس ءُ وتی جنین ء گس ءِ تہا شپّ نیمگ ء یلہ دئیگ لوٹیت تانکہ حدا ء شوھاز بکنت!۔
ءُ وھدے آ دروازگ ءِ بن ء ریست تو آئی مچوکین ذھگ ءِ چیگانٹ درکاینت کہ وتی ماس ءِ گودانان لچیتگّ ۔۔۔ءُ ھما چیگانٹ ءِ تہا آدروازگ ءِ دپّ ء اُوشتوک شپّ ءِ سیاہ تہاری ء چاریت ءُ پدا ذھگ ءِ چیگانٹ ء گوش داریت ءُ چہ در گیئب ء یک توارئے آئی گوشانی تہا کئیت کہ اِے بندگ! تو کجا منی شوھاز ء درکپتگ یے؟۔۔۔ من تئی ذھگ ءِ چیگانٹ ءِ یک بہرے آن، من ء ھموداں شوھاز بکن!۔














	لہتیں روچ شام ءُ دیگراں ایوبؔ سریاب روڈ ءُ اگدہ بازار ءِ تچکی ء درکپت ءُ لوکل بس ءِ تہا یاکہ وتی بائیسکل ءِ سرء سوار بوت ٹرک ءُ بس اڈہ ءُ آدیم تن کسٹم ءِ چوکیء درشت کہ ادا بلوچستان ءِ دوردوریں ھند ءُ دمگاں سٹرک ءُ راہ یکجاہ بوتنت ءُ چہ کسٹم ءِ چیک پوسٹ ء کمکیں دیمی بس ءُ ٹرک اڈّہ ء اُوشتاتنت کہ ادا مدام کسّے سوار بوئگا ات ءُ کسّے جہل کپئگا اتت ، کسّے گوں ذھگ ءُ چکاّں سراپ کنان بوتءُ کسّے چڑ ء ایوک سرگردان درا بوت کہ اِئے درائیں مردم گریب ،بزھگ ، بے علم ءُ بے زانتیں مردم اتنت کہ آایوک ء زندگ بوئگ لوٹیت کہ پہ ایشان زندنہ کہ چش واجہ کار ایوبؔء چیروکائی زیر زمینی ات ءُ نہ کہ چش واجہ کارصبورؔ ء روژنا ءُ برئکشان ات!۔۔۔بس زند پرچے پیما استت گُڈا ھمے ڈول ء ات سادگ، تچک ءُ تالان ،ناجوڑ ، نادرا، یاکہ صحت مند، ورنا، بے کار، بے زانت یاکہ پیرءُ جج ءُ کبّ ات کہ ایشی تہا برے برے یک بشکھندگی ءُ یک کھندگ ءُ ٹکاے ھم چیر ات ، چُشکہ ھمے مچی آنی ایوبؔ ء نظراحت کہ باز مردم گوں دل ءِ ھُبّءُ واھگان کھندگ ءُ ٹکا جتنت ، آکہ آیانی ایدم آدیم ء تچک ءُ تالانیں زند بلکنا چہ زندءِ زھرناکی آں پُرات، بلے زند مدام چو آپ ءِ تچگ ء وتی برو بری ء برجا داشت کہ مردم کبّ ءُ چوٹ ءُ لکاٹ اتنت یاکہ آیانی پکرانی تہا یک گرھن ء یک تاب ئے استت، بلے زند پہ درا آں یک پیما بروبرات کہ چہ برزئگ ء دیم جہلائی آتگ ءُ تاچ ءِ مزّل ھمِیش ات کہ وتارا برو بر بداریت!۔
ءُ ایوبؔ زندءِ ھمے تگ ءُ تاچ ء چاران بوت ، ناجوڑانی مونجائی ء چارت نادرا آنی گم ءُ ڈکھاں زانگ لوٹیت ءُ آیان ھورت ھورت سیل کنان بوت وھدیکہ آچہ بس ءُ لاری آں جہل کپتنت یاکہ بگی ءُ رکشہ آنی تہا سوار بوتنت یاکہ کسٹم ءِ ایدم آدیم چہ مکسکی ایں نیو گانی دکاّن ء چیز گپتنت یاکہ دکانانی دیما گوں وتی حشکیں لنٹان اُوشتوک بوتنت کہ وھدے گوں آیاں زرنہ بوت کہ چیزاں پہ بہا بزرتین یاکہ آکسّے ءِ ودار ء ادا اُوشتوک بہ بوتیتت، کئے زانت؟۔
ءُ ایوبؔ زآیان چاران بوت کہ اِے مردمانی تہا دکاندار ، اُستاد، وانوک، بے وانوک، پوریاگر، ملنگ ءُ پکیر، سیت گارءُ نیستگار درائیں مردم درا بوتنت کہ گریبیں مردم وتی مردہ شام ءُ وتی عید ءُ شب برات وتی سیر ءُ آروس ءُ مرک ءِ زند ءِ چیزاں چہ ھمداں پہ بہا زرتنت۔ءُ پدا بس ءُ لاری آں سوار بوتنت ءُ چہ چماّں دور بوتنت ، کہ ایشانی جاہ ء دگہ مردم گپتنت کہ ہر بس ءِ کھڑکی آں گوں لچوکّ دارودرمان بہا کنوکیں سوداگر وتی چیزاں پیش داران چہ یک کھڑکی ء بے دوئمی دروازگ ءُ کھڑکی ء چوکوروء سران بوتنت ءُ توار جنان بوتنت ءُ پنڈوک شیئر ءُ سوت جنان چہ یک بس ئے ء بے دوئمی بس ءِ تہا پتران وتی دست ء بے مسافراں تچک کنان بوتنت، کسّے آیانی دست ءِ دل خیرات ئے ایر کرت ءُ کسّ ئے وتی دیما چپ دات۔
ادا زند گوں وتی درائیں حرکت ءُ عمل ءُ کار ءُ کرد ءِ تہا ساڑی ات، موجود ات کہ آئی تہا ھچ پرپیچی یے ، ھچ تاب ءُ ھچ گرھن ئے نہ ات بلکنا ایش روان ءُ جاری ءُ ساری ایں زند ے ات کہ کسّ اِئے جست ء نہ کرت کہ آپرچے زندگ انت ءُ پہ کئے زندگ انت ءُ چون زندگ انت؟۔
آئیاں ء ایوک ء وتی ھمے سادہ گیں حرکت ءُ عمل ء جاری ساری دارئگی ات ءُ وتی چکّ ءُ پروشگی نہ ات ءُ وتی گردن ء تاب دئیگی نہ ات ءُ وتی سرء برزکنئگی نہ ات، بلکنا زند ءِ دراءُ نادرائیں کشک ءُ چشکھ ءِ سرء چُشکہ روئگی ات ءُ وتی گامان زورئگی ات کہ برزء سوزیں آزمان آیانی حداات ءُ جہل ء تچکیں زمین آیانی وتاک ات ءُ ہرچیز صاف ءُ سادگ آیانی دل ءِ تہا موجود ات کہ آیانی حدا ءِ سرء سکھت ءُ یکین ء پہ مزنیں فلسفہ ءُ نظریہ ئے نہ ات کہ آگوں کسّے ء بحث بکرتین، چیاکہ زندگانی بحث یے نہ ات، بلکنا زندگ بوئگ ءِ نام یے ات کہ ایشی سرء بحث کنئگ چُشکہ ایشی وشّیاں چہ وت ء را دور دارئگ ات!۔
پمیشا ایوبؔ ہردیگرء ہرشام ء ادا احت ءُ یک دکانّ ئے ءِ دیما اوشتات یاککہ سراپ کنان مہلوک ءِ حرکتاں چارآن ءُ وتی جندءِ عمل ءُ حرکتانی سرء گڑت ءُ حیران بوت۔۔۔چیاکہ ایوبؔ اِے مردمان ایوک ء چارئگ لوٹیت ءُ پمیشا چارئگ لوٹیت تانکہ آکسّے ءِ کیتوء بجنت!۔۔۔چیاکہ ایوبؔوتی زندءِ تہا پیسلہ کرتگ ات کہ آئرا یک گنڈکپّ ئے بوئگی ات ءُ دگہ ھچ چیز ئے بوئگی نہ ات وھدیکہ آئی سنگت صبورؔ ہاسٹل ءِ سیاہ تہاریں کاپر ءُ گیلری ءِ تہا ہوچی منہ ،لینن ،ٹراسٹکائی فیڈرل کاسترو، جمال ناصر ، چی گوئیرہ ء نہ زاناں چے چے بوئگ لوٹیت ، بلے ایوبؔ ءِ زندءِ نونین واھگ ھمیش ات کہ آچون یک مزنیں ءُ لائکیں گنڈ کپّ ئے ببیت!۔
آنکہ ساری ء ایوبؔ ءِ وتی واب ءُ واھگ اتت کہ آچی گوئیرہ، بُورخیز، کاسترو، ہوچی منہ ء فرانزفینن جوڑ ببیت۔ بلے ایش پرآئی چُشکہ چہ حقیقت ء دوریں حبر اتنت کہ تنے وھدی ادا کسّ آ پیما جوڑ نہ بوتت کہ لہتیں درنیام درجگ ءِ سروک اتنت کہ آیانی پکرءُ زبان ءِ سرء آنکہ فیڈل کاسترءُ ہوچی منہ ءُ لینن ءِ نام اتنت بلے وتی کار ءُ کرد ءِ تہا آحنکس رجعتی، قدامت پرست ءُ قدیم اتنت کہ وتی جنکاّن بگیر چہ بوک ءُ پردگ ء اُگدہ بازار ءِ تہا پہ گردئگا نہ اشتنت ءُ وتارا مدام اصل ھڈ حیال کرتنت ءُ ایدگران کم اصل ، جہل ءُ وتی گلام زانتت کہ ایوبؔ ءِ حیال ء آئی سنگت صبورؔ ءُ ایدگہ ورنا کہ نوں مئے دورانی اگدہ زیر حیال کنئگ بوتنت وتی زندءِ لسّ نظریہ ءُ پکرانی تہا سکّین رجعتی ءُ قدامت پرست ءُ قدیم اتنت کہ ایوبؔ نہ زانت کہ آخر ھما مستر ءُ مزنیں حیال کہ ایشی تبلیغ ءُ پہ چار ء صبورؔ کنان ات چے وت حنکس رجعتی ءُ قدامت ات کہ باندا اگاں ھمے حیال مئے زند ءِ تہا ھمے مردمانی ستی ء بیاتین گُڈا چہ ھمے پیما بوت کہ مئے زالبول ءُ زالکار گس ءِ چاریں دیوالانی تہا بند بوتین؟
مئے قبائلی برزی ءُ جہلگی انُچش بمانتین؟ گلام ءُ واجہ ءُ لوڑی ءُ نقیب ءُ درزادگ انچُش بمنتین؟۔۔۔کہ ھمے سببء ایوبؔ بلکنا وتی ردّ عمل ءِ تہا پہ وت اِئے زند ء کبول کرتگ ات کہ اِئے سیاہ تہاریں زند، اِئے گنڈ کپّی ، چرس کشگ ، بھنگ ورئگ ءِ یک نکسان ایت بلے ایشی تہا ھچ پمن تفادے درانہ بُوت چُشکہ ایش مئے دورانی اُگدہ زیرانی زندءِ تہا ات کہ چہ یک نیمگے ء آچہ سرء تا پاداں رجعتی پکرے داشتنت ءُ دوئمی نیمگ ء آوتی مستریں حیال ءِ پرچار ء کرتنت؟۔۔۔
گُڈا چہ منی اِئے پیسلہ کہ من ء یک گنڈ کپّ ئے بوئگی ات چے یک بدیں زندے ات؟
۔۔۔آنکہ اِے سیاہ تہار ءُ بدیں زندے استت بلکنا ، بلے ایشی تہا تفاد ءُ پروش یے نہ ات:
ایوبؔ وتارا چہ لہتیں وت راضی بازی کنان ات کہ آئی گنڈکپّی حراب نہ ات بلکنا شرات۔۔۔!
ءُ ھمے مکسد ء پچ گرئگا پہ چہ لہتیں روچان دیگر ءُ شاماں سریاب روڈ ءُ اُگدہ بازارءِ تچکی ءُ تالانی ء درکپت ءُ مہلوک ء چارت تانکہ وتی سیاہ تہاریں چیروکائی ایں کاراں دیما ببارت ، پرچاکہ نوں آسریاب ءُ اُگدہ بازار ءِ زیر زمینی ’انڈرورلڈ ‘ ءِ یک بہرئے جوڑ بوتگ ات آچہ ایشی درآئیگ نہ لوٹیت!
بلے تنے وھدی آوتی گنڈکپّی ءِ تہا چُشکہ کامیاب نہ بوتگ ات ، سوب نہ کٹیتگ ات کہ آیک بس یےءِ تہا پترتگ ءُ یک ہسگاریں مسافرے نہات ء لٹتگ ات ءُ آئی بن ءِ کیتوآں چاران بوتگ ات ، بلے آئی ء ھمّت نہ بوتگ ات کہ ھماہستکار یں مردم ءِ کیتواں بجتیں، پرچاکہ آئرا مدام وتی جندءِ گرئگ ءِ ترس بوتگ ات کہ تنے وھدی آوتی ترس ءِ سرء زوراک نہ بوتگ ات کہ پہ دنیاءِ ہر کار ء چہ ساری مردم ء وتی ترس ءِ سرء زوراک بوئگی ات بے شک ایش ھمالیہ کوہ ءِ کوہ پیمائی بوتیں یاکہ اُگدہ بازار ءِ تہا روئگ روئگ ءِ گنڈکپّی!۔۔۔ہر کارءِ حاطرا ساری ء مردم ء وتی ترس ءِ سرء زوراک بوئگی ات اگں نادنیاءِ درائیں کارانی تہا مردم بے سوب بوت۔
پدا یک روچے آکسٹم چوکی پڑی ءِ تہا وتارا مچی ءِ تہا دورداتگ ات ءُ مہلوک ءِ کیتوآں چاران بوتگ کہ یکّ پیرمردئے ءِ کیتو ء چہ سبزیں نوٹ درابوتگ ات ءُ آوتی دستء ھما نیمگا بران ات کہ ناگت ء کسّے آئرا چہ پشت ء تیلانک داتگ ات ءُ آئی پاد ءُ دست چہ وتی جاہ ء سستگ ات ءُ آچہ سبزیں نوٹاں دور بوتگ ات کہ پدا آئرا وتی ھمے بے سوبی ءِ سرء ارمان بوتگ ات۔
ءُ یک روچے بس ءِ تہاسوار یکّ مردئے کیتو آئی وس ء لاک ءِ تہا اتت کہ اگاں بلوٹیتن تو بلکنا آھمے مروءِ کیتو ء بجتین؟۔۔۔بلے نہ زاناں پرچے آئرا ترس احتگ ات رحم احتگ ات کہ آاِے مردءِ کسانیں ذھگ آئی بن ء اوشتوک ات کہ آئی دست ء درمان ءُ دارو آنی بوتل ات کہ آچہ اہسپتال ء بلکنا آئیگا اتنت!۔۔۔ءُ اِئے حدا ترسی ایوک ء چہ گنڈکپّی ء داشت ءُ آچہ لوکل بس ء جہل کپت۔
بلے آنوں لوٹیت کہ آوتی گنڈکپّی ء دیما ببارت آخر تاکدی مہلوک ءِ سرا ترس ءُ رحم آئیاں بوتیں؟
بلے یک روچی لوکل بس ءِ تہا سوار آئرا موکہ رست کہ وتی گنڈکپّی ء بکنت ءُ اِئے ھما دمان ء  بوت وھدکہ آچہ بی بی زیارت ء دیم پہ چکّی ءُ کسٹم ءِ چیک پوسٹ ء لوکل بس ءِ تہا سوار رادگ بوت۔۔۔
بسّ پُر ات ءُ مردم بس ءِ نیام ءِ سیخانی تہا دست گروک اُوشتاتگ ات ءُ آئی دیم ءُ پشت ء مردم تیلانک مہ تیلانک کوپگ جنان پہ وت ء جاہ ئے شوھاز کنئگ ء اتتت۔۔۔آئی دیما یک ورنائیں مردم ے اُوشتوک ات کہ قد ءُ بالاد ءِ تہا چہ آئی کسان ات کہ آچرآئی کوپگاں آئی کیتو ءِ چیزاں رسیت کرت کہ آئی تہا دستمال ء بندوک لہتیں چیز ، بلکنا زرّ پتا ئیوک ایر درا بوتنت کہ آوتی چپیں دوئیں ھورانی تہا آئی دستمال ءِ کنڈءُ کنک ء گرئگ لوٹیت ءُ پدا آکامیاب بوت کہ دست مال آئی دستء احت۔۔۔ بلے بدبختی ایش کہ دستمال ، درکپت ،بلے دستمال ءِ تہا پتائیوکیں لہتیں نوٹ کپت انت ءُ ھما ورنا ء خبر بوت ءُ آوتی چکّ ء پروشت تو ادا ایوبؔ ء رسیت ءُ لہتیں دگہ مردم ھم ایوب ؔ ء گنڈ کپّی ءِ تہا چارئگا اتنت کہ لوکل بس ءِ تہا ھما ورنا ایوبؔ ء راچہ گردن ء گٹ ء گپت ءُ ایدگہ مردم ھم آئرا چانمپٹ ءُ شہات جنان بوتنت ءُ کوکارجنان بوتنت: 
دّز ۔۔۔گنڈکپّ۔۔۔ٹیک،۔۔۔ھلّہ بگرھیتں!۔۔۔۔
ءُ ایوبؔ گرئگ بوت تو آئی دستان ء پشت ء بندگ بوت کہ دیمتر ء سریاب تھانہ ء برئگ بوت ءُ ادا پولیس ءِ دست ء دئیگ بوت۔
ءُ اِے درّاانکس زوتی ءِ تہا بوت کہ وت ایوبؔ ء باورھم نہ بوت کہ گوں چماّنی نزّی ءُ پاچی ء آچہ ڈنّی گواتانی آزاتی ء زندان ءِ تنکیں دیوالانی بندی گیری ءِ تہا اھت ءُ آئرا سکّ ارمان ءُ افسوس بوت کہ آئی گنڈکپّی سوب نہ کٹت!
بلے زندان ءِ تہا آئرا اُمیت ات کہ کسّ یے آئرا پہ ھلاس کنئگ ء کیت؟
ءُ انچُش بوت کہ سوبء مالہ جنگو جانیؔ وت آئرا چہ سریاب تھانہ ءُ چہ پولیس ءِ دستان پچ گپت ءُ آزات کرت، کہ گوں وتی آزات بوئگا ایس، ایچ، او ، تھانیدار ءُ ایدگہ پولیس ءِ مردم پرآئی تھانہ دار ءِ دپتر ءِ تہا چاء لوٹیتاں ءُ جنگو جانیؔ ہر پولیس والا ءِ دست ء گرم کرت ءُ آئرا وتی نوکیں پجارو ءِ تہا ہاسٹل ء آورت ءُ یلہ دات!
ایو بؔ زانیتکہ جنگوجانیؔ ءِ ھمسیادی آئی حاطرا زندءِ تہا یک مزنیں سکھت ءُ سکھیں یے ات کہ اِئے سکھت ءُ سکھیں صبورؔ ، سفرؔ، صغیرؔ، بارامؔ ءُ آئی ایدگہ صدانی مردمان بلکنا نہ ات کہ آاِے ملک ءِ تہا یک گیر محفوظین زندے گوازینگا اتنت کہ آیاں وتی جند ءِ سرء باورنہ ات، کہ آشام ء وتی گسان پہ زندگ ء احتنت کہ نہ احتنت کہ کسّے آیاں آوارجت کہ کشیت ءُ لاشانی دور دات؟۔
اِے گیر محفوظی ءِ مارشت ، اِے بیگانگی ، اِے دوری ءُ اِئے ترس آیانی درائیں ترسانی سبب ات کہ آوتی اِے ترس ء چہ کدی درنہ کپتگ ات؟
۔۔۔۔بلے ایوبؔ ء نوں اِئے ترس نہ ات، اِے خوف نہ ات، چیاکہ آہر حرکت یے کہ بکرتیں گُڈا آوتی حرکتانی تہا آزات ات ، سوگہ ءُ دلجم ات۔۔۔ کہ وتی ھمے ترس ء دور کنئگ ء پہ چُشکہ آصبورؔ ءُ وتی سنگتانی سنگتی ء یلہ دئیگ لوٹیت؟۔۔۔کئے زانت ؟ ءُ ھما شام ء سرفرازؔ ہاسٹل ءِ میس ء درکپئگ ءِ وھدان صبورؔ ء جست کرت:
’’زانے مروچی حالتاک ءِ تہا ایوبؔ ءِ باروا حال ئے شنگ ءُ چاپ بوتگ ات کہ آذی سریاب لوکل بس ءِ تہا کسّے کیتو ء جتگ ؟۔۔۔ ءُ حال گوئشیت کہ گنڈ کپ گرپتار کنئگ بوتگ ؟‘‘
ءُ صبورؔ سفرؔ ء چاران گوئشت:
’’من اے حال ھم رستگ کہ گنڈکپّ ھلاس ھم بوتگ!‘‘
’’کئے ء ھلاس کرتگ؟‘‘
’’جنگوجانیؔ۔۔۔بلے زانے سفرؔ کہ نوں مارا اِے مرد ء چہ وتی وانندگانی گلّ ء درکنئگی بیت، نہ کہ ایش مئے مزنیں بدنامی یے بیت ءُ تو باند ئیں روچ ء کالج ءِ ہال ءِ تہا بنجاھی کمیٹی ءِ دیوان یے بلوٹائیں تانکہ ماں اِے نامرُاد ءُ قہر کپتگیں مردء راچہ وتی گلّ ء دربکن ایں چیاکہ ہرکسّ کہ اِیے حال ء وانیت گُڈا ماں را گنڈکپّ حیال کنت!۔۔۔ءُ ما کہ وتی دورانی اُگدہ زیری ءِ دعویٰ ء کنن!‘‘
ءُ سفر ؔ ءُ آجتا بوتنت، ھمے اُمیت کہ باندہ سحب ء بریکءِ وھداں کالج ءِ ہال ءِ تہا آگلّ بنجاھی باسکانی دیوان ءِ تہا وتارا گندنت ءُ ایوبؔ ءِ باروا یکّ حتمی ءُ المّی پیسلہ ئے دینت!۔
دوئمی سحب ء صبورؔ کالج ءِ ہال ءِ تہا وتی وانندہ گلّءِ سنگتاں گوں دیوان بوت۔ آوت دیوان ءِ پاگ واجہ ات ءُ گوں سفرؔء بُرز تختگ ءِ سرء نشتگ ات ءُ آیانی پشت ء وانندگانی گلّ ءِ بیرک ءُ ھما نشان ءُ صبورؔ ات کہ اِے نِشان ہرگلّ ءِ بیرک ء جتا جنوک ات ، چُشکہ جتا جتائیں بیروکانی تہا ھمے یکیں نشان یکّ جمعی چیزے ات کہ اِئے نشان ء آدوست داشتنت ، مر کرتنت ءُ ایشرا وتی درائیں جمعی اُمیت ءُ واھگانی یکین واھگ حیال کرتنت کہ ایشی تہا دوہ مچ دوہ اشتر درا بوتنت کہ آیانی پشت ء سوزیں آزمان ءُ ایشی چیرا ریک ایتاب ء کوھانی یکّ ناکٹوکیں ھوار سوریں ردّ ء کتارئے ءُ دورچہ کوھان آدیم یک بریکشانیں روچ ئے!۔
اِئے نشان ایوک ء یک نشان یے نہ ات بلکنا آیانی زند چُشکہ بگیر چہ اِے نشان ء ناپیلو ءُ نامراد ات؟۔۔۔آنکہ ایشی تہا مچ ءِ دو مچ اتنت ، کوہ ، میتاب، ریگستان ءُ کوہ ءُ اُشتر درا بوتنت کہ ایش کہنٰگیں دورانی یات گیری آں داتنت ءُ ظاہر ء ایشی تہا چے معنہ یے بوت کرت بلے ھمے دو مچ، یک اُشتر، روچ ، میتاب ، ریک ءُ کوہ چُشکہ آیانی زندءِ المیں معنہ ء چہ چاریں دمگاّں انچُش بیان کرتنت چُشکہ آھمے دو اُشترانی پیمااِئے گلزمین ءِ سرء چہ ابد آباد ءُ انچُش چران اتنت!۔۔۔آمدام وتارا ھمے ڈگار ءِ یک المّیں بہریے حیال کرتنت کہ اُودا آیانی پیروک ءُ بن پیروک ءِ قبرءُ گورستان اتنت ، ۔۔۔ءُ آیانی رگ ءُ روتگ ءِ تہا چُشکہ وتی حاک ءِ مہر پتریتگ ات کہ آایشرا چہ وتی بدن ءُ چہ وتی ارواح ء درکرت نہ کرتنت چہ جائیکہ زمین چو آچُش ء بوتین یاکہ زمانگ ہرچنت کہ بے ادب بوتین!۔۔۔۔بلے آیانی مہرانی، یہ وتی ڈیھ ءُ ڈگار ء ، لہڑئگ بے حساب ءُ بے شمار اتنت کہ آیشی حاک ء وتی چماّنی سرمگ ۔۔ حیال کرتنت ءُ ایشرا بگیر چہ مکہّ ایں ماس ءُ دگہ اچ نہ گوئشتاں!
۔۔۔پمیشا اے نشان ، آیانی ہر بیرک ءِ یک المّی ایں بہرئے ات۔آنکہ آجتا جتائیں منشور ءُ آئین ءُ دستوراں گوں وتی لیکھ ءُ بیان کرتنت بلے آیانی اِے نشان پرآیان چُشکہ سنگت ءِ چشکھ ء اتنت کہ آہرجاہ، ہرزمانگ ءُ ہروھد ءِ تہاکہ بوتیناں بلے دو مچ یک اُشتر، روچءِ درآئیگ ءُ میتاب ءُ کوہ ءُ حازگیں ریکانی کتار چُشکہ آیانی درائیں سائیکی ءُ نفسیات ءِ یک نا جتا بؤکیں بہرے ات ءُ آھمیشی تہا وش اتنت کہ باز رندان آیانی سائیکی ءُ لاشعور ایوک ء کارکنان تانا ھمے نشانانی سرء زور پردات ءُ آیاں یک دگہ واب ء حیال ئے ءِ تہا بُرت کہ اُودا تانا مچ، اُشتر، روچ ءُ کوہ ،میتاب ءُ ریگستان ء بگیر دگہ ھچ چیزے درانہ بوت!۔۔۔ءُ اِے ھما وھداں بوت وھدیکہ آوتی شعوری قوتانی لاچاری ءُ بزھگی ءِ سبب ء ایوک ء وتی لاشعوری نشانانی سرء تکیہ کرت ءُ وتی شعور جہد ءُ کوشست ءُ ھمروچیگیں دنیاءِ واھگ ءُ لوٹاں چہ دل ء برت ءُ آوتی گوئستگیں دورانی یات ءِ تہاوتی ھمروچیگیں روچاں لوٹ ءُ گزران چہ دل ء برتنت!۔۔۔چیاکہ آیانی سائیکی ءِ تہا آیانی وتی نمیرانین نشان ءُ مثل بلکناگیشتر چہ آیانی شعوری دنیاءِ آگہی ء طاقتور ءُ زور آور اتنت۔۔۔!
ءُ بلکنا اِیے دنیاءِ تہا ہر بنی آدم ءُ ہرقوم ءُ ہرنسل ءُ ہرحلک ءِ مردم ھمے پیما وتی سائیکی ءِ زورآوریں مثل ءُ نشاناں راہ دربری گپتاں کہ بگیر چہ ایشی چُشکہ مردم اِئے دنیاءِ تہا، بیگانگ ءُ ایوک ات کہ اِئے لاشعوری مثل ءُ نشان آیان چہ بے حرکتی ء پہ حرکت ءُ عمل ء برتنت ؟۔۔۔بلکنا آیانی لاشعور چہ آیانی شعور ء گیشتر زورآور ءُ طاقتور ات؟۔۔۔ کئے زانت؟۔
	نوں دیوان ءِ مردم پشت ء ھمے نشان ءُ مثل آں چاران اتنت ءُ صبورؔ ءِ گوئشتانک ء گوش دارئگا اتنت ءُ چہ آیانی دیم ءِ بشک ءُ برئکش ء چہ پدّر بوئگا ات کہ آدرا مئے دورانی اگدہ زیر جوڑ بوئگ لوٹ انت؟۔
ءُ صبورؔءِ گوئشتانک دراج بوت، چُشکہ ایوبؔ ءِ نام ء درگیجگ ءِ یکیں کارءِ حاطرا آیکّ دراجیں گوئشتانک ئے دات کہ آئی تہا آھمروچیگیں سیاست ءِ سرء چُشکہ یک مقالہ یے وانہ گا بیت؟۔
ءُ اِے ڈولیں گوئشتانک دئیگ آیانی درائیں گلّ ءِ باسکانی عادت یے جوڑ بوتگ ات کہ آدرائیں دنیاءِ سیاسی چست ءُ ایرانی سرء گپّ ءُ حبر داتنت کہ اُشکینوکا خبر کپت چُشکہ آوت ھمے راج دپتر ءِ واکے آتانی تہا بہر زورئگا ببنت!۔
ءُ پدا وتی سیاسی چاروبچاّر ھلاس کنئگ ء پدآگوئشان بوت:
’’مئے نیام ء یکّ دژمن یے پیدا بوتگ کہ ایشی درگیجگ المّی انت کہ آمئے ءُ مئے گلّ ءِ نام ء بدنام کنان انت‘‘
ءُ آئی سنگت اشکینان بوتنت کہ رندء آایوبؔ ءِ گوئستگیں کارءُ کردء، درائیں تک ءُ پہناتانی سرء چاروبچار کنان بوت کہ آئی درائیں سنگت وتی دستانی برز کنئگ ءِ تہا ایوبؔ ءِ چہ گلّ ء درکنئگ ءِ پیسلہ دات!
ھما شپّ صبورؔ ء وتی مزنیں سیاسی پیسلہ ءِ سرء پہر بُوت چُشکہ چہ وتی ھمے سیاسی پیسلہ ء پد آوتارا چہ ڈگار ء برز حیال بکنت!۔۔۔ کہ آئی پادچہ ڈگار ءُ زمین ء بسندنت!
صبورؔءِ دل ءِ تہا چُشیں حیال وھدئے احتنت توآوتارا چہ وتی ایدگہ سنگتان کمکیں بُرز ءُ بالا حیال کنان بوت چُشکہ آدگہ دنیاءِ مردم یے ببیت؟۔۔۔ یاکہ آئی سنگت ءُ ھمراہ چہ آئی انکس نزینک بوئگا پدھم چہ آئی زانت ءُ پیم ء جتا اتنت؟۔۔۔چُشکہ آبازیں چیز زانت کہ آئی سنگت بلکنا انکس نہ زاننت؟۔۔۔ءُ اِئے مارشت ءِ تہا یک تھام ءُ یک لذّت ءُ یک وتی چسّ ءُ مزگ یے ات کہ آایشرا کسّے ءِ دیما پدّر کنئگ نہ لوٹیت بلکنا ایشی تھام ءُ چسّ ء وتی دل ءِ تہا تورت ءُ زانت ءُ سرپدبوت!۔
بلکنا آپیدا ھم پہ ھمے مارشت ء بوتگ ات کہ نوں درائیں دنیا ء آگوں ھمے چماّن چارت کہ بلکناآئی سنگت اِئے دنیاء گوں ھما چماّن چارئگ ءِ کمال ءُ بُودنہ داشت کہ اِئے بود ءُ اِئے لائکی ایوکء حدایاآئرا داتہ گت؟کئے زانت ؟ ءُ ھمے مارشت ءِ حاطرا آہاسٹل ءِ سیاہ تہاریں ماڑی ءِ تہا وتی شپّ ءُ روچان گوازینت کہ آئی کمرہ سیاسی دیوان ءُ مجلسانی مراگاہ یے جوڑ بوتگ ات کہ ادا چہ مارکسزم ءِ مادّی جدلیت ءِ فلسفہ ء بگرتاں فرانزفینس ءِ تہاری آنی پسگّ ءُ فرائڈءِ تحلیل نفیسی ءُ جارج اُورویل ءُ کرشن چندر ءُ بورخیز ءِ کتابان ہرچیز ءِ سرء بحث بوت ءُ ہر نظریہ ءُ ہرفکر ء پرزگ پرزگ کنئگ بوت:
سوشلزم ، مارکسزم ، نیشنلزم، مذہب ، دورءُ ربیدگ ، ڈکٹیٹر شپّ انقلاب ءُ آشوب ، فرانس ءِ آشوب ، انگلستان ءِ صنعتی انقلاب، قومانی جدوجہد، سامراج، رجعت پرستی ، ترقی پسندی ، بزاں چُشین چیزیے پشت نہ کتپ کہ مئے دورانی اگدہ زیرایشرا وتی باثانی تہا مہ یاورتین !۔۔۔چیاکہ ائے ورنا چہ نوکیں دنیاءِ نوکیں حیال ءُ پکراں گوں وتی زانت ءُ سرپدی ء ودّینگ لوٹیت تانکہ آوتی جندءِ کہنگیں راج ءُ رواج ء بدل بکنت ۔۔۔کہ آمدام واب دیستان ، بدل سدل یے واب ، نوکیں روچ ءِ واب، انونیں دورءُ زمانگ ءِ سیاہ تہاری ، آئیوکین روچانی امیت ءُ باندات ءِ پرامیتی دراآیانی مارئگ ءُ مارشت ءِ بہر اتنت، آیانی سائیکی ءِ ناجتابؤکیں بہر اتنت کہ آنوں اِئے واباں چہ وتی ذات ء جتا کرت نہ کرت!
آنکہ اِئے درائیں نظریہ ءُ پکراں آپوہ نہ بوتنت ءُ نہ زانتنت پرچاکہ بازنظریہ ءُ بازیں پکرچہ آیانی وسّ ء ڈن اتنت یاکہ آیانی راجی چاگرد ءِ تہا بازیں چیز حنکس دیمانہ شتہ گت کہ ھما نظریہ ءُ پکرآیانی سرپدی ءُ زانت ءِ تہا بیاتیں بلے آچہ ایشی ابید اِئے نظریہ ءُ پکرانی باروا پکر جت ، بحث کرت تانکہ وتارا سرپد بکنت کہ چہ آیان بازسنگت برے برے اگدہ بازارءِ ہوٹلانی تہا کپنجر ، ککّہ ءُ طوطی آنی توارءِ تہا دنیا ءِ مزن مزنیں نظریہ ءُ حیالانی سرء بحث کرت ءُ وتی کتابان دستء زوران بازار ءِ تہا گشت کہ آیانی پکر ءُ حیال ء آیانی راجی ءُ رواجی زندءِ نیامء یک مزنیں تفاوت ءُ یک مزنیں تفاد یے چیر ات کہ آاِئے تفاد، اِے جتائی ءُ اِئے دوری ء چُشکہ چہ وتی جہدء یکجاہ ءُ ھوار گیجگ لوٹیت؟۔
ءُ انچُش ہردور ءِ یک دورءُ یکّ ڈکھ ے بنت گُڈا آیانی دور ءِ ڈکھّ ءُ ویل ھمیش ات کہ دنیا ءِ تہا بدل بؤکیں نظریانی نیام ء آیانی زندکہن ات، آیانی درائیں دورءُ رسم کہن ءُ قدیم اتنت کہ یک نیمگا نوکیں نظریہ اتنت ءُ دوئمی نیمگا یک کہنگیں زندیے اتءُ درنیام چُشکہ آراج دپترءِ جنتر ءُ اشّ ءِ نیام ء حورت ءُ حام بوآن اتنت ءُ آنہ زانتنت کہ آئی روئگا اتنت پرچاکہ آیانی چارمکنڈ ء پچ ءُ تالانیں زندحنکس ارزان ءُ آسانیں زند یے نہ ات چُشکہ آحیال کنان بوتگ ات انت یاچُشکہ ایشی واب ء دیستگ ات یاکہ واب گندان ات انت۔؟
آیانی دورسکیں حیال دورءُ زمان اتنت ، پھردورین روچ اتنت ءُ چہ ڈکھ ءُ گمان پُریں روچ اتنت چیاکہ مئے دورءُ زمانگ ءِ اگدہ زیر اں ساری کسّے مئے زند ء نوکیں دنیاءِ نوکیں نظریہ ءُ علمانی تہانہ چاریتگ ات ءُ نہ دیستگ ات ؟۔۔۔۔ءُ نیکہ چہ ایشی ساری آیانی پیڑی ایشی سرء کارکرتگ ، کہ اگاں ساری ء آیانی پیڑی کاربکرتیں توبلکنا آیانی کار مروچی بے آیانی کوپگاں سکّ بوتیں! کئے زانت۔۔۔ پمیشا آمئے دورانی حاطرا وتارامئے اگدہ زیر حیال کنان بوتگ ات چُشکہ اِئے نسلءِ سرء گوئستگیں درائیں دورانی بارءُ گرانی ایر ببوتیں؟۔
اگاں ایدگراں حیال نیستت گُڈا صبورؔ ء المّ ءُ حیال استت کہ آوتی دورانی اگدہ زیرانی کماش ءُ راہ دربرات!۔۔۔
ءُ اِئے دربری ءُ سروکی ءِ حیال آئرا چہ ڈگارء برزکرت ءُ آوتارا چہ وتی سنگتان ھم جتائیں مردمے حیال کنان بوت۔۔۔ چُشکہ نوں آایوبؔ ء چہ وانندہ گل ءِ بنیاتی ایں ممبری ء ھم درکرتگ ات پرچاکہ ایوبؔ ء وتی دورانی ’بلہ زیر‘ حیال کنان بوتگ ات وھدیکہ وت وتارا اگدہ زیر زانت!
صبورؔ وتی درائیں سنگتان کم ءُ گیش چہ وت ء اگاں جہل تر حیال نہ کرت بلے چہ وت ء برز ترکدی حیال نہ کرت، ۔۔۔چیاکہ آوتی گمان ء بازیں انچُشین چیز زانت ءُ پوہ بوت کہ آئی سنگت بلکنا ایشان نہ زانتنت ءُ آئی گُمان ء آئی ھمے نادرائیں پیم ءُ سرپدی آئرا چہ وتی ایدگہ سنگتان جتا کرتگ ات !۔۔۔آنکہ سفر ؔ گلّ ءِ جنرل سیکرٹری ءُ آئی ھم عمرات ، بلے گلّ ءِ کارءُ کرد ءِ تہاچُشکہ سفرؔءِ وتی مزن داشتی ءِ مارشت آئرا کم تخیلقی ،کم تصوراتی ءُ کم شوھازئگ یے یک سکّ ءُ حشکیں حیال ءُ پکر یے ء گوں دوچار کرتگ ات کہ آگلّ ءِ دیوانانی تہا گیشتر وتی جندءِ ذات ءِ باروا گپّ جت کہ سنگتاں ء ھمے مارشت بوت چُشکہ آچہ گل ءِ لیکھ ءُ مکسد ء گیش وتی جندءِ نام ء لوٹیت ، ءُ آگوں گلّ ءِ ایدگہ مردمان انکس راست ھم نہ ات کہ مدام آچہ آیان وتی چیزاں، وتی حیال ءُ پکر ء چیر دات ۔۔۔۔ءُ مدام ہرحبرء انچُش بنا کرت ءُ آسرء ریستت انچُش کہ آایشرا بلوٹتین ، نہ کہ ایش کہ ایدگہ چے حیال بکرتیننت ؟۔
ءُ صبورؔایش ھم زانیتکہ سفرؔ وتارا مدام دور داشت چیاکہ تنے وھدی آوتی قبیلہ ءُ کؤل ءِ نام ءِ سرء پہر بست، کہ برے برے انچُش مارشت بوت چُشکہ آایدگرانی قبیلہ ء ھم چہ وت ء جہل کرت؟۔۔۔ءُ گلّ ءِ وانوکانی نیام ء ایش یکّ عجبیں مارشت یے ات پرچاکہ آیانی درائیں چاگرد راجی بروبری ءِ حشتانی سرء ایرات کہ آئی تہا درائیں قبیلہ وتی درجہ بندیءِ تہا یکّ پیما اتنت، یعنے یک پیما ، بہادر، یل بے چیتا ءُ تونگراتنت ءُ آدرا یکّ قبائلی سائیکی یے ءِ واجہ ءُ واھند اتنت کہ آیانی نیام ء آنکہ ہستی ءُ نیستی ، گریبی ءُ تژن ءُ گژن ءِ پرک مان اتنت بلے ایش آیانی راجی درجہ بندی ءُ بروبری ء اثر دورنہ دات یعنے آنکہ آگژنگ ءُ تھننگ ءُ یک اتنت ءُ آبروبر۔۔۔ءُ ھمے بروبری ءِ مارشت آیاں ء دنیاءِ نوکیں ءُ پکرءُ حیالاں وتی کنئگ ءُ آیان چہ متاثر کنئگ ءِ نیمگا بُرت کہ وتی درائیں پسماندگی ءُ پد منتگی ء ابید قبائلی سائیکی یک آزاتیں سائیکی ئے ات کہ آئی تہا زند ءِ اِنکس تاب، انکس پُر پیچی مان نہ اتنت چُشکہ یک جاگیرداری سائیکی ء تہا مان بنت کہ چُشیں جاگیرداری دورءِ تہا چاگرد ءِ یک تنگ نظریں جوڑ بیت کہ آئی تہا چہ مذہب ءُ رسم ءُ رواج ءُ دوداں بگیرتانکہ آیانی نندگ ءُ پادآئیگ ءِ درائیں تک ءُ پہناتانی تہا یکّ کستءُ تعصب یے مان بیت ءُ آچُش قبائلی سائیکی ء آزات ءُ بروبر نہ مانیت چُشکہ یک قبیلہ داری ءُ تمنی سائیکی یے آزات مانیت۔۔۔۔ چیاکہ یک قبائلی سائیکی یے چہ زندءِ ھمروچیگیں پیگورانی سبب ء زند ءِ ’راستی‘ ءُ حقیقتان چہ واکب بیت کہ اُودا مہمان جلّی، باھوٹی، کمزورءِ دادرسی ءُ کمک زور آور ءِ دیما یک اوشتگ ءُ وتی ٹھوس ءُ درائیں قبائلی راھبندانی سرء اُوشتگ ء پہ وت یکّ آریپین چیز ے حیال کنت ءُ چہ ایشان جہل کپئگا پہ وت یک بدیں ءُ حرابیں چیزے، یعنی شگان ءُ میار یے حیال کنت کہ آئرا گوں دنیا ءِ نوک ءُ کہن چیزاں انکس چکارنہ بیت کہ انکس آوتی میار ءُ شگان ءُ شگانداری ءِ باروا پکر جن انت!۔۔۔پمیشا یک تمنی ءُ قبائلی سائیکی ےءِ وتی دل ءِ جہلانکی آنی تہا بلکنا لوٹیت کہ چہ وتی میار ءُ شگان ء چہ برز ببیت ءُ آئی تہا یک نوکیں چیز یے بیت؟۔۔۔ آنکہ آنوکیں چیزانی باروا ریک رجعتی پہلو یے ھم وتی دل ء داریت ءُ بدل سدل ء نہ لئیت ءُ چُش زوتت نہ کبولیت ،۔۔۔ بلے دوئمی نیمگا آئی لاشعوری واھگ چہ وتی میارءُ شگان ءُ شرم ءِ تنکیں دیوالاں چہ برزروئگ ھم قبائلی سائیکی ء ِ یک المین بہر یے ات کہ چہ ایشی انکار بوت نہ کنت!۔۔۔ چیاکہ آزندءِ ’راستی ‘ ءُ ’حقیتان‘ انچُش زانت چُشکہ آئی کوہ ، کوچگ ، درئچک، ،سوزیں آزمان ، ریکانی رئجگ ، کور ءُ جُو ، برپّ ءُ سنگ کہ اِئے درائیں چیز پرآئی چمان ٹھوس ءُ درا ءُ پدریں حقیقت انت۔۔۔ گُڈا آوتی جدنءِ ءُ ایدگرانی دل ءُ زرد ءِ تہا پاد آئیوکیں حیال ءُ پکران ھم ھمے مادّی ایں چیزانی پیما حقیقت ء راستی حیال کنت ءُ اُمیت وار بیت کہ ایدگرھم زند ءِ ھمے راستی آنی پیما گوں وت ء ءُ گوں دوئمی آں راست پیش کاینت، یعنے مہمان جلّی کننت، باھوٹانی ءُ کمزوری آنی دست کمکی ء کننت دروگ نہ بندت ، چہ وتی حبراں دیم نہ گرد نینت ، ایدگراں وتی پیما بروبرین سیاد حیال کننت دروہ ءُ پریپ نہ دینت وگیرہ وگیرہ۔
نوں چُشیں آزاتیں سائیکی ءِ تہا نوکیں چیزانی آئیگ ء بدحیال کنئگ نہ بیت پرچاکہ ہرنوکیں چیزآیانء چہ وتی تنکیں دنیاءُ برزکنت ، بلے شرت ایش انت کہ اِئے نوکیں چیز ء آیانی دماغ ءُ پکرانی تہا کسّ پہ زور آوری ءُ پہ طاقت مان نہ کرتگ بلکنا آیانی وتی جند ءِ گیچین کاری ءُ دل مانگی مان بیت!۔
چیاکہ تمنی ءُ قبائلی سائیکی ہرڈنیّ زورءُ زورآوری ءُ طاقت ءِ دیما اوشتیت !۔۔۔ آنوکیں حیالانی بدی دارنہ انت، چیاکہ آئی سائیکی صاف و سادگ انت، بلے آہرھما حیال ءُ پکرءِ بدی دارانت ھما کہ چہ ڈنّ ء پہ زور ءُ زور آوری آئی دل ء مان کنئگ بیت!۔
ءُ ھمے سبب انت کہ یک قبائلی سائیکی ءِ مذہبی صورت ء ھم آزات اِنت کہ آئی حدا، ارواح ءُ یکوار پدازندگ بوئگ ءِ حیال ھم آئی زندءِ المیں ایدگہ راستی ءُ حقیقتاں یک یے انت!۔
یعنے آحدا، ارواح ءُ قیامت ءِ حیالان پمّے حاطرا کبول نہ کرتگ کہ ایشانی تہا یک پکر ءُ یک نظریہ یے پختگی مان ببیت، بلکنا اِئے درائیں چیز آئی تہا چہ بندات ء استنت کہ آحدا، ارواح ءُ قیامت ءِ باروا مارشت کنت کہ ایش استنت نہ کہ ایش کہ کسّے ایشانی تبلیغ ء کرتگ!۔۔۔۔آچہ پکرءُ فلسفہ ءِ پرپیچی آں دورانت بلے آنوکیں دنیاءِ پکر ءُ فلسفہ دوست داریت چیاکہ قبائلی سائیکی ءِ تہامذہب ،حدا، ءُ ارواح ءِ درائیں حیال یکّ حدّبی صورت یے ء دیمرئی کنان انت کہ یکّ اوشت اُوشتوکیں مذہب ، حدا ءُ ارواح ءِ حیال چہ یک قبائلی سائیکی ء باز دورانت ،چیاکہ آمذہب ء پہ وتی لہتیں مادّی ایں چیزانی گزر ءُ لوٹانی پیلوی ء پہ کارمرز نہ کنت ، بلکنا ایشرا عئیب یے حیال کنت کہ اگاں آچُش پکر بجنت ، بلکنا آحدا ، مذہب ءُ ارواح ءِ تہا یکجاہ ءُ ھوار بوئگ لوٹیت!۔۔ءُ یک صورت یے ء یک قبائلی سائیکی ءِ یک ’صوفی‘ سائیکی ءُ پکر یے کہ چہ جاگیرداری ،گلامی ءُ استحمال دورءِ حداءِ تصّور ءُ حیال ء برز انت کہ آئی حدا چو چمگ ءِ آپ ء برئکشانءُ تچوکیں حدایے کہ ایش مدام تچان انت!ءُ مدام روان انت کہ اِئے آپ ء دود ءُ مان ءِ شگان ، میار، تنک نظری، تعصب ءُ کست، لٹ ءُ پل ءُ استحمال ءِ قوت لیگار کنئگ لوٹیت ۔۔۔ بلے حداءُ مذہب چہ اِئے درائیں چیزاں برز ءُ بالاانت!۔
پمیشاصبورؔوتی ءُ وتی سنگتانی نوکیں نظریہ ءُ پکراں گوں دوستی ء حدا ءُ مذہب ءِ بدی دارشمار نہ کرتنت ، بلکنا آمذہب ءِ ھما تنکیں نظریہ ء چہ وتارا برز تر حیال کنان بوتگ ات کہ آڈنیّ صورت ء آیانی سرء نازل بوتگ ات پمیشا آئی کمرہ ءِ تہا شپّ روچ ھمے چیزانی سرء باث کنئگ بُوت کہ آئی ءُ آئی سنگتانی دماغ چہ بازیں نوکیں حیالاں پُراتنت ک آاِئے درائیں نظریہ ءُ پکراں پہ وتی راج ءِ بدل سدلی ء کارمز کنئگ لوٹیت کہ آایوک ء گوں اِئے نظریات پہ نظریہ آنی حاطرا دوستی نہ کرت ، بلکنا زندءُ نظریہ ہردوکان یکجاہ ھوار کنئگ لوٹیت کہ صبورؔ ءِ حیال ء آئی سنگتانی تہا باز تنے وھدی اِئے پرک ء نہ زانتنت کہ ایوک ء بلکنا آچہ ایشان واکب ات۔
ءُ آئی سنگت سفرؔ کہ شپّ ءُ روچ گوں آئی گوں ات ھم بازیں چیزانی سرء ضدءُ ضدبازی کرت کہ صبورؔ ء سفرؔ ءِ ضد ءُ ضدبازی ءُ مزن داشتی دوست نہ بوت۔
صبورؔ ایوکء سلیم جانؔ ء درائیں گلّ ءِ سنگتانی تہا پکری صورت ء چہ وت ء نزینک حیال کرت، چُشکہ لہتیں تجربہ گاں پدسلیم جان وتارا، دنیا ءُ دنیاءُ وتی نیام ھمسیادی ءُ نزینکی آں سرپدانت ءُ زانت؟۔
سلیم جانؔ چُشکہ یک پیدائشتی پکری ءُ حیال ایں ورنا یے ات کہ آ چیزاں رشتگ ءُ سیادی آں زانگ ءُ سرپد بوئگ لوٹیت بلے باز رندان صبورؔ ء مارشت بوت چُشکہ سلیم جانؔ بازیں چیزانی تہاراستی ءِ یک محکمین نظریہ ء نہ منّت چُشکہ پرآئی بازیں راستی ءُ بازیں حقیقت ساڑی ءُ موجود اتنت ءُ ایش کہ راستی اضافی ایں گالوارئے ات کہ ہردور ءِ وتی راستی یے ات ءُ اِئے راستی گڈسرء یک ھمگریں راستی ءُ مارشت ءِ تہا بدل بوت کہ ا ے عقل ء برز ءُ ایشرا مردم ایوک ء وتی وجدان ءِ تہا زانت ءُ پوہ بوت۔
سلیم جانؔ ءِ پکر مزن ءُ محکم بوآن ات کہ بازیں چیز انی تہاآصبورؔ ءِ راج ءِ باروا سرزاھریں حبراں شیئر ءُ شاعری حیال کرت کہ مہریانی تعلقداری گوں راستی حقیقت ء نہ اتت بلے صبورؔ وتی سروکی ءُ راہ دربری ءِ جوش ءُ لہڑئگانی تہا ایشاں کنان بوت ءُ سلیم جانؔ سرء گوں صبورؔ ء باث کرت ءُ بازوھداں آیانی گپّ ءُ جہد باز دراج بوتنت،۔۔۔بلے صبورؔ ءُ سلیم جانؔ وتی ورنائی ءِ لہڑئگ ءُ جوش، وتی حیال ءُ پکرانی اسپان تاچینان نہ زاناں کجا تاں کجا گپّ جت انت ءُ وتی ھمے باثانی سرء وش بوتنت چُشکہ وتی قوم ءُ راج ءِ تہا ایوک آچشیں حیال ءُ پکران زانتنت؟
یک زمانگے صبورؔ چہ ایوبؔ ء بلکنا ھمے امیت ء داشتگ ات بلے ایوبؔ نوُں پہ وت دگہ راھے درکرتگ ات،۔۔۔ءُ صبورؔ ایوب ؔ ءِ دربوئگ ءِ سرء وش ءُ وشال ات کہ آئی سروکی ءِ تہا زورمان احتگ ات کہ نوں گلّ ءِ ھر باسکّ ءُ ہرممبر ء آدرکرت، کرت ءُ آئرا وتی جندءِ سرء یک مزنیں سسّ ءُ سکھیں یے بوتگ ات چُشکہ آدنیا ءِ ہرمشکل ءُ گرانی ء داشت کرت کنت!۔



















	ایوبؔ ءِ چہ وانند گانی گلّءِ درآئیگا لہتیں روچ پدا ریاضؔ ءُ ایوبؔ ءِ دیوان اگدہ بازار ءِ چمروک ہوٹل ء بوت کہ اِئے ہوٹل وتی ’’روسٹ ‘‘ ءِ تہا نام کپتگ چُشکہ گوشت ءِ سہُر کنئگ ءُ گرادگ ء چہ چمروک ہوٹل ء گیشتر کسّ نہ زانت کہ اِئے ہوٹل پہ وتی نان ءُ رنگینی ء میر جاہ زانگ بُوت۔۔۔ایشی تہا جتا جتائیں ’باکسانی‘ تہا ھم مردم نشتاں ءُ تاں دیر دیوان گپّ جتنت کہ اگاں اشپی پچین جاہ ء کسّ شراب وارت نہ کرت یاکہ چرس کشتّ نہ کرت گُڈا ایشی تہا کسان کسانین باکسانی تہا نشت کہ وتی روسٹ ء ھم وارت یاکہ وتی چرسءِ سوٹا ھم جت یاکہ وتی گانڈو ءُ نیپگ ءِ تہا جنوکیں ’ٹرّا‘ ءِ دُنگ ء پچ کرت ءُ گلم ئے دو وارت ءُ وتی تب ء راست کُرت!۔
ایوبؔ ءُ ریاضؔ وتی ہاسٹل ءِ زندءِ تہا اوّلی وار ھمدان چہ ’ڈیلکس بار‘ ء بیئر ءِ بوتل ئے گپتگ ات ءُ وتی زندءِ تہا اوّلی وار الکوحل بزاں شراب ءِ تھام ء چشتگ ات کہ ریاضؔ ء یات انت کہ آاوّلی وار وتارا پہ وتی ھمے حرکت ء سکّ ملامت کرتگ ات پرچاکہ وتی میتگ ءِ تہا شراب ءِ ورئگ چہ دنیاءِ کلّیں عئیبان مزنیں عئیب ئے زانتگ ات کہ شراب ایوب ؔ ءُ آیانی گِس ءِ تہا دارودرمان ءِ ڈول ء ایر بوت کہ اگاں وھدئے گِس ءِ تہاکسّ ئے گوش درد بکرتیں توگوش ءِ تہایکّ پٹ ئے شراب مان کنئگ بوت ءُ پدا اِئے بوتل ءُ دنگ ء ھزار پوشانی تہا دُور ءُ برز ایر کنئگ بوت کہ گوں کسّ ئے ء ایشی نام ھم گرئگ نہ بوت کہ گِس ءِ تہا شراب ءِ دنگ ئے ایر انت؟۔
بلے وھدیکہ ریاضؔ چہ وتی میتگ ءُ شال ءِ تہا احت ءُ بُروس روڈ ءُ اگدہ بازار ءِ ساقی خانگ ءُ شراب خانہ گانی دیما چہ گوئزان رنگ رنگیں دنگ ءُ بوتلان چاران بوت کہ ہرمردم چیروکائی اُڈہ گیں دروازہ گاں ھمے ساقی خانگ ءُ شراب خانہ گانی تہا پترت ءُ وتی بوتل ء وتی چادر یاکہ کوٹ ءِ تہا کمکیں درا ءُ کمکیں چیئر پہ بازار ءِ تچکی ء رادگ بوت تو ریاضؔ ءُ آئی ایدگہ سنگتاں کہ آھمروچ شام ءُ دیگر ء گلی، گلی ، بازار بازار ءُ ہوٹل ہوٹل گردان بااسکوپ چارتیاں یاکہ چولھے، مٹھائی ءُ ایدگہ تھامان چستیاں کہ آیانی ودھگ بوت کہ کدی آشراب ھم بورنت؟
ءُ پدا یک روچی ایوبؔ ءُ ریاضؔ چہ ایدگہ سنگتان چیروکائی چہ اگدہ بازار ءِ سٹھ بھگوان داسءِ دکان ء بیئر ءِ بوتل ءُ دوے گپت ءُ احت ءُ اگدہ بازار ءِ چمروک ہوٹل ءِ یک باکس ءِ تہا نشت ءُ پچ کرت ءُ وران بوت۔۔۔ کہ وتی ھمے اوّلی تجربگ ءِ تہا چُشکہ ایوبؔ ءُ ریاضؔ ہردوکان یک حجالتی ءِ مارشت ئے بُوت چُشکہ آشریں کارے کنئگ ء نہ اتنت؟
بلے پدا گل ءِ دیوانانی تہا گندگ ء زانگ بُوت کہ آیانی درائیں سنگت شراب وارتاں ءُ کسّ عئیب ئے حیال نہ کرت گُڈا آیانی دل ھم حبّ کنان بوت کہ آایشی تھام ء بچشنت؟
چیاکہ گلّ ءِ دیوانانی تہا شراب ء چہ گیش مزن ءُ مستریں چیزانی باروا گپّ ءُ حبر بوتنت کہ اِئے گپّ ءُ حبرانی تہا شراب ءِ ورئگ ءُ نہ ورئگ حنکس مستر ءُ مزنیں چیزئے زانگ نہ بُوت۔۔۔بلکنا ایش ھچ حبر ئے نہ ات کہ اگاں کسّ ئے وتی ھوش ء چپّ کنئگ یاکہ وتی تب ء راست کنئگ ء پہ پٹ ئے دو، گلم ئے یاکہ نیم ئے شراب ءِ تحلییاں وتی گٹّ ء چہ آدیم بکرتیںءُ پدا یکّ ساعت ءِ حاطرا چہ اِئے دنیاءِ گم ءُ ڈکھاں برزبوتین!۔
بلے ریاضؔایش ھم زانیتکہ وھدئے دیوانانی تہا آئی سینئر ءُ چونائیں سنگت شراب ءِ بوتل ء وتی درنیام ء پچ کرتنت تو چہ ایشی ابیدکہ آایشرا وتی مستریں گپاّنی نیام ء یک کسانیں حبرئے زانتنت ،بلے چُشکہ تنے وھدی آیانی دلانی تہا یک ّ زنگ ءُ یکّ چشکھ ءُ یکّ کنٹی ئے مان ات کہ آیان چُشکہ مارشت دئیان ات کہ ایش عیئبداریں چیزے ات؟۔
چیاکہ اگاں اِئے جہلانکیں مارشت آیانی دل ءِ تہا مبوتیں گُڈا ایش چے گزر ءُ چے لوٹ کہ آوھدئے وتی شرابانی بوتلاں پچ کرتاں ءُ قدمان ایر کرتنت تو وتی درائیں مسترءُ مزنیں گپاّن ساری شراب ءِ فلسفہ ءِ سرء گپّ جتنت چُشکہ تنے وھدی بُن ء آیانی دل ءِ تہا یک مارشت ءُ یکّ حجالتی ءِ دردئے مان ببیت کہ آاِیشرا یک عیئبداریں چیز ے حیال کرتنت یاکہ آوتی لا شعور ءُ شعور ءِ ھمادرائیں ’بکن ءُ مہ کن‘ءِ مارشتاں چہ دل ء برئگ لوٹیت کہ اِے’بکن ءُ مہ کن‘ ءِ مارشت چُشکہ چہ بندات ء گوں آیاں چش ساھگ ء گون اتنت؟۔۔۔۔آنکہ آاِئے نوکیں دنیاءِ نوکیں راہ دربر ءُ اُگدہ زیر بوئگ لوٹیت ، بلے تنے وھدی آیانی لاشعور ءِ تہا ھماگوئستگیں دورانی مارشت زندگ اتنت کہ اِئے کہنگیں دورانی یات گیری ء بلکنا چہ وتی دل ء برت نہ کرت؟۔۔۔آنکہ آنوکیں دورانی ، نوکیں مردم اتنت، وانوک، ورنا چوک اتنت ءُ وتی آئیوکیں نسلانی حاطرا یک نوکیں بندات ءُ یکّ نوکیں نوبت ئے لوٹیت!۔
بلے زانگ انچُش بوت چُشکہ آوتی سیاست ءِ تہا وتی سیاسی پکرانی تہا بلکنا نوکیں دورانی حبرء حالان داتنت بلے آیانی درائیں ردوم ، آیانی درائیں سائیکی، نفسیات ء زنہشت ءُ زانت تنے وھدی کہنگیں دورانی ’بکن ءُ مکن‘ءِ راھبندانی سرء دیما روان اتنت چُشکہ آیان چہ وتی گوئستگیں روچانی سانکلاں ھلاس بوئگا پہ یک عمرئے بکارات تانکہ آچہ وتی اِئے ’بکن ءُ مکن‘ ءِ ءُ بوئگ ءُ نابوئگ ءِ شش ءُ پنچ ء در بکپنت ءُ یک نوکیں دنیاءِ بہر جوڑ ببیت؟۔
پمیشا مئے دورانی اگدہ زیروت تنے وھدی وتی پکری ردوم ءُ دیمرئی ءِ تہا اگاں یک کنڈئے ء سکّیں آزات حیال اتنت تو دوئمی نیمگ ء آوتی گوئستگیں روچانی لاشعوری بکن ءُ مکن ءِ زور آوریں تیلانکانی تہا سکّین رھبنی ءُ قدامت پرست اتنت کہ آچُشکہ نہ زانتاں کہ چے آیانی اِئے سیاسی ایں زندکہ آایشی تہا وتی زندءِ چارئگا ءُ گندئگا اتنت ، ایوک ء یکیں راستی ئے اتت یاکہ اچ اِئے سیاسی ایں راستی ء ابید آیانی دگہ بازیں راجی ءُ رواجی مذہبی، ءُ قبائلی ، رسمی ءُ دود ءُ ربیدگی راستی ھم اتنت کہ آایشان دراآں بلکنا یکّ چمّ ءِ تہا چارت، یعنے ایوک ء آایشرا وتی سیاسی رنگ ءِ تہا چارت ءُ وتارا باز ’پروگریسو‘ ءُ ترقی پسند حیال کنان بوتگ ات کہ ایشی تہا آنکہ آترقی پسندیں نظریاتی پشت ءُ پدء وتارا چارت ءُ وتی ترقی پسندی ءِ سرء پہر بست بلے دوئمی نیمگ ء آیانی قبائلی زندکہ ایشی درائیں سیائیکی چُش کدرت فطرت ءُ سادگ ءُ صاف ات ءُ چہ زندءِ ایدگہ تاب ءُ لیٹان پاک ات گُڈا چُشین تچکیں ءُ ساد گیں زند ءِ تہا راستی ایوک ء سیاست ء زانگ بُوت، ۔۔۔بلے زندچہ سیاست ء ھم بلکنا برز ات کہ سیاست ایوک ء ایشی یکّ بہرئے ات ، یاکہ یک کسانین بہرئے ات کہ اِئے درائیں سنگت ھمے یکیں بہر ء یک کلّ ءُ یک بلائیں چیز ئے حیال کرت!
ءُ ریاضؔ اِئے حبرء پہ شرّی ء زانت کہ بلکنا آیانی زند ءِ یک دگہ بہرئے ات کہ تنے وھدی اچ آیانی چماّں زیان ات، چیرات کہ آایشرا نہ زانت کہ اِئے گلزمین ءِ سرء آیانی زندءِ المیں لیکھ ءُ مکسد چے ات ؟۔۔۔ چے ایوک ء آاِئے دنیاءِ تہا وتارا سیاست ءِ پڑء پدّر کنئگ ء پہ پیدا بوتگ ات؟۔۔۔یاکہ آیانی زندءِ یک دگہ کشک ءُ راھے استت کہ بلکنا چہ سیاست ء ھم برز ترات؟۔۔۔ءُ اگاں اِئے چیز استت گُڈا ایش کجا ات؟چو ن ات؟ ءُ چے ڈول ء دست آرئگ بوت؟ کہ تنے وھدی ریاضؔ چُشکہ حیال کنان بوت، آئی سنگت چہ سیاست ء جتاھما جاوراں زانت نہ کرت، یاکہ زانت گُڈا ایشانی باروا گپّ نہ جت کہ بلکنا آیانی دل ء یک ترس ءُ حرز ئے مان ات کہ اگاں چہ سیاست ء ابید آھمے دوئمی حقیقت ءُ راستی ءُ اگاں ایدگرانی دیما پدّر بکن انت گُڈا آزمان ءِ استال جہل ڈگارا ء پرشت یا کہ ڈگار دو کپّ ببیت ءُ تھل بکپت؟۔
پمیشا ریاضؔ چارئگا ات کہ آشپّ ءُ روچ ہاسٹل ءِ تہاحورءُ تہاریں ماڑی ءِ تہا سیاست کنان بوتنت کہ ایش یکین راستی ات کہ آھمے راستی ءِ تہا وتی زندءِ درائیں دردانی علاج ء درکنئگ لوٹیت ، زانگ لوٹیت، پوہ بیگ لوٹیت ءُ وتی زندء بدل کنئگ لوٹیت۔۔۔چیاکہ درائیں راج ءُ چاگردآیاں وتی وانندگ ءُ وانوک حیال کرتنت کہ آیانی نسل ءِ تہا ایوک آنونیں نسل وانگ ءِ نیمگ ء دیم کرتگ ات کہ ساری ء کسّ نہ ونتگ ات ، کسّ گوں وانگ ء دلگوش نہ بوتگ ات،۔۔۔پمیشا آیانی راج ءُ چاگرد ءِ تہا نہ آیانی کمیر ءُ لنگار ، نہ آیانی کشت ءُ کشار ،نہ آیانی ازباب ءُ سلاح ءُ نہ کہ آیانی ٹانٹ ءُ گڑو دیما شتگ ات کہ ہر چیز ھما ڈول ء کہن ءُ لیگاری آیانی دیما تچک ء کپتگ ات ءُ آایشانی بے ڈولدار ی ء چاران نہ زانتنت کہ آگوں زندء چے پیماپیش بیانیت یاکہ زندگوں آیان چے پیما پیش کئیت؟۔۔۔ کہ ایوک ء سیاست ءِ تہا چُشکہ آوتی زندءِ المیں معنہ ءُ متلب ئے شوھاز ءُ درانگاز کنئگ لوٹیت!۔
ءُ ریاضؔ برے برے حیال کنان بوت کہ ایشی تہا ھچ شکّ ئے نہ ات کہ مروچیگیں نوکیں زمانگءِ تہا سیاست بلکنا ھما تجربگ ات کہ ایشی تہا یک قوم ئے یک نسل ئے یک ملک ئے وتی جمعی اُمیتانی یک معنہ ءُ متلب یے شوھاز کنان بُوت کہ مروچیگیں دنیاءِ تہا ایش چُشکہ نابؤکیں حبرے ات کہ کسّے وتی ذاتی درجگ ءُ حیثیت ءِ تہا دنیا ءِ ویل ءُ مشکلاں دربکرتیں تانکہ آگوں دنیاءِ مردماں یکوئی ءُ تپاک مکرتیں؟۔۔۔۔کہ مروچیگیں دور کہ سائنس ءُ تیکنالوجی، ریاست ءُ قومی ریاستی دور شمار بوت گُڈا ایشی تہا سیاست ایوک ء یکین راستی شمار بوت کہ بگیر چہ ایشی نوکیں دور دیمانہ شت، ۔۔۔۔۔بلے ریاضؔ ء برے برے حیال احت کہ بلکنا اِئے حبر راست ات کہ سیاست اوّلی حقیقت ات،بلے ایش زند ءِ گڈی ءُ آخیری راستی ءُ حقیقت نہ ات کہ بلکنا دگہ حقیقت ھم است انت؟
۔۔۔۔ءُ اگاں چُش مبوتیں گُڈا سنگت شراب ءِ بوتل ء پچ کنئگ ء ساری ءُ وتی سیاست ءِ دیوان ءُ مجلس ء چہ شراب ءِ فلسفہ ء پرچے بناکرت؟۔
چے ایشی معنہ ایش نہ ات کہ تنے وھدی درائیں گوئستگیں روچانی زنگ ءُ رنگ آیانی شعورءِ سرء گرذاتی یکّ چادر ئے مان کرتگ ات؟۔۔۔ گُڈا چے آوتارا چہ اِئے کہنگیں زنگ ءُ لیگاراں پاک کرت ، کرتاں؟۔۔۔ چے اِئے انکس ارزان ءُ آسانیں کارے ات کہ ایوک ء سیاسی ترقی پسندی ءِ لہڑئگانی تہا اِئے کہنگیں زنگ دور بوتنت؟۔۔۔۔بلکنا بازیں سنگتانی گوئشتین ءِ دور ء آیانی سیاسی آزاتی ء پد آیانی درائیں زند بدل بیت؟۔۔۔۔ چے آساری ء وتی سیاسی آزاتیانی سرء وتی زور ءُ وسّ ء جنئگ لوٹیت ؟ یاکہ وتی جندءِ زندءِ ایدگہ تک ءُ پہناتاں بدل کنئگ لوٹیت؟۔۔۔۔تانکہ آیانی’بکن ءُ مکن‘ ءِ درائیں مارشت گار ءُ زیان ببنت کہ تنے وھدی یک پٹّ ءُ یک گلم ئے شراب ورئگ ءِ وھداں آشرابءِ فلسفہ ءِ سرء گپّ ءُ حبر دات چُشکہ یک حجالتی ءُ یکّ شرم ءُ حیائے آیانی دماغ ءُ پکرانی پشت ء جاہ منند بوتگ ات کہ وتی درائیں سیاسی ایں ترقی پسندی ء ابید آیائی دماغ ءِ پشت ء یک کِرم سرت ءُ آیان تورت چُشکہ شراب ءِ یک گلم ءِ تہا وتی راست کنئگ ءُ وتارا سمبالگ بلکنا تنے وھدی آیان عیب دار ات !۔
چہ ماضی ء گوئستگیں روچاں وتی ھمسیادی ءُ نزینکی ء وتی رشتگاں دور کنئگ ھم سکّیں مشکلیں چیز ے ات کہ مئے دورانی اُگدہ زیران پہ چُشکہ یک مزنیں مشکل ءُ اڑ ءُ جنجالے ات کہ یک نیمگءِ ء آوتی سیاست ءِ تہا ترقی پسند اتنت ءُ دوئمی نیمگء زند ءِ ایدگہ تک ءُ پہناتانی تہاآتنے وھدی وتی گوئستگیں روچانی ’بکن ءُ مکن‘ ءِ پرپچی آنی گٹ ءُ گرانی تہا گرپتار اتنت کہ آیانی ماضی ءُ گوئستگیں روچ گوں یک زور آوریں ارش ءُ حملہ یے ء گوں بِرآیانی شعور ءُ ھمروچیگیں زندءِ سرء رئچتاں ءُ آیانی ہر چیز ء سنگوئج کنان بوتنت ءُ لوڑیناں بوتنت کہ برے برے چُشکہ ریاضؔ حیال کنان بوت کہ آیانی سنگت ءُ اُگدہ زیراں خبرنہ انت کہ آوتی گوئستگیں روچانی کئیزی اتنت یاکہ وتی باندات ءِ رسال چین اتنت؟۔
’یک سیاہ تہار ءُ گوئستگیں ماضی ئے گوں یکّ روژنا ءُ ناسرپدیں باند ات ءِ یکجاہ ءُ ھوار کپتگ ات!۔۔۔ءُ ایش آیانی دورانی مزنیں ویل ءُ ڈکھ ات ریاضؔ برے برے حیال کنان بوت۔
ءُ مروچی وھدئے ریاض ؔ چمروک ءِ تہا پترت تو آئرا وتی شراب ورئگ ءِ ھما اوّلی روچانی حیال ات کہ اوّلی وار آوتی ’بکن ءُ مکن‘ ءِ ماضی ء وتی ھمروچیگیں ھمسیادی ءُ نزینکی ء جتا کرتگ ات چُشکہ نوں آوتی چہ گوئستگیں روچانی درائیں رشتہ گاں چہ دل ء ببارت؟
بلے چے ایش ھمنکس ارزان ءُ آسان ات؟
ءُ وھدے ھما دیگر ءُ شام ء آایوبؔ ءِ ھمرائی ء چمروک ءِ تہا پترت تو ایوبؔ وتی سگریٹ ءِ تہا چرس پُر کنان گوئشت:
’’ریاضؔ ترا یات انت کہ یک وھدئے ماں ھمداں روچگ ءِ ماہ چیروکائی چیروکائی پتریتاں ءُ نان ءُ چاء وارت؟‘‘۔۔۔ ءُ آریاضؔ ء چاران بشکھندگ بشکھندگ چمّ جنان گوئشان بوت:’’آنکہ حدامارا گندئگا ات بلے چہ مہلوک چیروکائی ماں نیمروچ ءِ نان وارت!۔۔۔‘‘
ءُ من ء آروچ یات اتنت کہ وھدے راج ءُ چاگرد ءِ تہا گیشتر آزاتی ،گیشتر زانت ءُ بلکنا گیشتر سرپدی استت کہ آئی تہا مذہبی ، قبائلی ءُ راجی برداشت ءُ سگّ موجود ات ءُ چو ھمروچیگیں روچانی پیما ایشی تہا سک گیری ءُ ترندی مان نہ ات۔۔۔۔چُشکہ راج ءِ دیمرئی بوآن ات ءُ یک نوکیں روچ ئے آئیان ات؟
ریاضؔ ءُ بازیں سنگتانی حاطرا ماضی مدام چہ باندات ء روژناات ! ءُ ایش یک انچُش ماضی ئے ات کہ بلکنا چُش نہ گوئستگ ات چُشکہ آیانی بازانی حیال استت ؟۔ کئے زانت ؟۔۔۔
ءُ پدا ایوبؔ وتی سگریٹ ء پُر کنان بوت ءُ ریاضؔ آئرا چاراں بُوت کہ بازرنداں پدا آچُشکہ ایوبؔ ء گوں نند ءُ نیاد کنان ات کہ اِئے نیام ء ایوبؔ ءِ تہا باز بدل سدل احتگ ات ءُ آئی چمانّی تہا ھماساری ءِ ایوبؔ ات کہ آوھدے چہ وتی میتگ ء پہ وانگ ءُ کالج ء احتگ ات تو آئی پیتی، ٹین ءِ چادرءِ یک مزنیں پیتی ات کہ آئی تہا آئی چیز کبل اتنت کہ اِئے کبل کلیت ء آوتی آہنجگ ءِ تہا بستگ ات ءُ آئی سرء آدینکی کلائے ات ءُ جہوٹ ئے بگیر چہ جرابان آئی پادء اتنت کہ آئی چامگ کسان ءُ تنک ءُ شلوارئے دراج ءُ پراہ ات کہ آوتی موداں ہرروچ چرپّ کرت ءُ گوں وتی دستمال ء وتی پونز ء پاک ءُ صاف کرت ءُ گوں کسّے ء حبرءُ حال نہ کرت، وتی کالج ءِ وانگ ءِ تہا مشکول ات۔
پدا ایوبؔ ءُ آسنگت بوتنت ءُ کرارکرار ایوبؔ ءِ تہا بدل سدل احت کہ آیک روچ ءِ وتی کلاء درکرت ءُ وتی سرء درا کرت کہ لہتیں روچ آئرا انچُش تورت چُشکہ کسّے آئرا گندئگ ءُ چارئگا انت؟۔۔۔۔یاچُشکہ ایش پرآئی یک عیئب داریں حبرے ات کہ وتی کلاء ء درکرتگ ءُ گوں درائیں سرء بازار ء گردگ ء ات؟۔۔۔کہ میتگ ءِ تہا آئی پسّ ،ناکوءُ براس پاگ بستاں ، گشتاں ءُ ادا نوں کالج ءِ تہا آوتی راج ءِ ھمے رسم ء چُشکہ پروشتگ ات گُڈا چُشکہ یک عیئبداریں چیز ے کنئگ ء ات؟۔
ءُ اِئے بدل سدل نہ ایوک ایوبؔ بلکنا درائیں سنگتانی تہا ھما پیما آئیان ات چُشکہ نوکیں دنیا ءِ دروازگ ناگت ء ناگمان آئیانی دیما پچ بوآن بوتگ ات کہ ساری ء چُشکہ پرآیانی ڈنّی دنیاءِ دُرائیں دروازگ بنداتنت کہ کسّ چُشکہ ایشان پچ کرت نہ کرت؟۔
ءُ اِے دروازگ ءُ درراستی پرآیان دو صد قرنان بند کنئگ بوتگ ات وھدیکہ پرنگی ءُ سامراج ء نوآباتییانی راھبند اِیے ملک ءُ حلاکہہ ءِ تہا احتگ ات ءُ پرنگیانی ھند ءُ دمگاں ءُ ہندوستان ءُ اوگانستان ءِ نیام ء یک حشک ءُ ویران ءُ پدمنتگ ءُ پسماند گیں اندے حیال کرتگ ات کہ ادا آباتین مہلوک چہ وتی قبائیلی ءُ تمنی رسم ءُ روا جانی سبب ء پہ وت یک انچُشیں راجی زند ے درکرتگ ءُ وشّ کرتگ ات کہ ایشرا آپہ وت یکّ المین چیز ئے حیال کرتگ ات ءُ پرنگی آیانی ھمے زند ء پرآیان وش کنان برآیان نازل کرتگ ات کہ تن صد ءُ یک نیم صد سالان آیکّ کہنگیں راجی زند ءِ تہا چے دنیاء جتا ءُ دور بوتگ ات کہ آیاں تن دو صد سالاں خبرھم نہ کپتگ ات کہ دنیا ءِ تہا چے بوئگا انت ءُ پرچے بوئگا انت؟۔
ءُ پرنگی اِئے ھند ءُ دمگاں ءِ مردمانی ناگتیں اُرش ءُ حملہ آنی کشک ءُ راہ ئے ء چہ گوئزاں ات کہ ایشی تہا وانند گانی سیاست ءِ تہا بہر گرئگا چُشکہ کسّ یے داشت نہ کرت، چیاکہ وانندگانی گل ءِ ہرممبروتارا وتی دورانی یکّ اُگدہ زیرے حیال کناں بوتگ ات !۔
کہ دوئمی نیمگء اِئے ھند ءُ حلاکہہ ءِ تہا کہ اُودا قبائلی ءُ تمنی رشتگ ءُ سیادی ءُ نزینکی باز کہن ءُ باز جہل روھتگ جتگ ات ، اُودا وانوکانی گوں وتی راجی ءُ چاگردی ویل ءُ جنجالاں دست مان کنئگ یک کدرتی ایں حبرے کہ ایش داشت نہ بوت،۔۔۔۔ آنکہ ایشی ء گیشتر سمبینگ ءُ شر ء چہ شرتر کنئگ یکّ آئیڈیل ئے ات کہ حکومت ،راج ءُ وت وانندہ گلانی شون کار ءُ باسکان ایشی حیال دارئگی ات کہ آیانی وتی حدّ ءُ حدودے اتنت ؟۔
بلے اِے بدل سدل بؤکیں دنیاءِ پروش ءُ پروشکاری ءِ تہا زانگ نہ بوت کہ کئی حدّ کجا کٹیت؟ ءُ دوئمی ءِ حدّ کجا چہ بنا بوت؟۔
ءُ ریاست ءُ حکومت گوں وتی درائیں گیر عقلی ایں ، ءُ گیر حقیقت پسندیں کارانی سبب ء نہ زانتنت کہ چے پیما چیزاں اِے ملک ءِ تہا شرکنئگ بوتیں؟۔۔۔ءُ ھمے گیر حقیقی ءُ ناراستی ایں ءُ چوٹ ءُ تابیں پالیسی آنی سبب ء آنون ہاسٹل ءِ سیاہ ءُ تہاریں ماڑی ء ارش ءُ حملہ کرتگ ات ءُ ہریکّ ے ء گرپتار کنگ لوٹیت ، بندی کنئگ لوٹیت تانکہ بارامؔ ءِ کوش ءُ کشتار ءِ نیمون ء آوانند گانی گلّءِ درائیں سیاسی ایں کارءُ کرد ء دارئگ لوٹیت ، نبگوئج کنئگ لوٹیت ءُ چٹ دور کنئگ لوٹیت؟۔۔۔ کہ صوبہ ءِ تہا وانوکانی ھمروچیگیں کوکارءُ جگاّ پہ حکومت ء یکّ مزنیں دردِسر جوڑ بوتگ ات ۔۔۔۔چُشکہ چہ بازیں مدے ء آانچُشیں یکّ نیمون یے ءِ راہ چار ببنت کہ مروچی چُشکہ آیان ء ھما موکہ دست احتگ ات کہ آدرائیں وانند گیں گلان ء، بارامؔ ءِ قتل ءِ ڈوبہ ءِ تہا زیر پاء بکشت ؟۔۔۔۔چے ایش بوت کرت؟۔
گیچین کنئگ بوت ۔۔۔وھدیکہ سفرؔ ءُ بارامؔ گوں وتی سنگتاں چہ گیچین کاری آں پد درکپت انت ءُ کاپر ءُ گیلری ءِ چیرا صبورؔ ’مردگ باد‘ سفر زندگ بات ءِ جارء کوکار جنان بوت ، کہ سفر گوئشتانک دئیان صبورؔ ءِ غدارگشت ءُ آئی را بدّردّکنان بُوت کہ لہتیں سنگتاں زور ء زارگ احت ءُ آدراحتنت ءُ پداھمے نیام مچّ ء گتّءُ جنوکائی بنا بُوت ءُ کسّ وتاس ء گوں فائر کرت ءُ پدا دوئمی نیمگا پستولانی فائر بوت ءُ کارچ درکنئگ بوتنت ءُ سفرؔ ءِ سنگت بارامؔ ء تیریے لگت ءُ آجہل کپت ءُ پدا مچّی ءُ کوکار ءُ غلبدگ ترند ءُ تیز بُوت ءُ بارامؔ ء اہسپتال ء برئگ بوت بلے آراہ ءِ تہا مرت ۔
ہاسٹل ءِ کونسل سیشن برباتی ءِ تہا بدل بُوت ۔
صبورؔ ءُ آیانی سنگت پریشان بوتنت۔
ھما شپّ پولیس درائیں ہاسٹل ء گردءُ گھس گپت ءُ ہاسٹل ءِ تہا درائیں وانندہ گلانی مردمانی گرپتاری بنا کرت۔
ءُ بارامؔ ءِ بیرانی ءُ قتل ءِ دوبہ بے صبورؔ ءِ سرء احت چیاکہ سفرؔ وتی بنداتی اطلاعی رپورٹ ءِ تہا صبورؔ ءِ نام گپت ءُ پولیس ء اشپی صبورؔ ءُ آیانی سنگتانی شوھاز ات، بلے اشپی ایدگہ طالبعلم ءُ ایدگہ وانوکیں صمبر ءُ باسکان ھم گرپتار کنئگ لوٹیت کہ آیک نہ یک صورت ئے ء گوں جتا جتائیں گل ء گڑپّان ھم تپاک اتنت، چیاکہ انتظامیہ ءُ پولیس لسّ ھمگیر وانندہ گل ءُ گولییانی سرء یک کریک ڈاؤن یے کنئگ لوٹیت کہ آدرائیں گل گوں وتی جتا جتائیں دستور، آئین ءُ منشوراں گوں صوبہ ءِ ایندگہ سیاسی گڑپّ ءُ پارٹی آں بندوک آیانی بگل بچہ جوڑ بوتگ ات کہ چہ ایشی کالج ءُ اسکول ءُ یونیورسٹی آنی وانگ سکّ متاثر بوتگ ات کہ گیشتر وھد آوتی گلّانی سیاسی منشور ء دیما برئگ لوٹیت چہ جائیکہ آبونتین ءُ وتی ھوش ء گوں علم ءُ آگہی ء بکرتیں؟۔۔۔۔
ءُ انتظامیہ لوٹیت کہ وانوکانی یونیں ، مچّی ءُ پارٹی آنی سرء پائے بندی بجتیں تانکہ وانوکانی دلگوش گیشتر گوں وتی علم ءُ آگہی بوتیں ءُ اگاں وانوکانی اِے چن ءُ لانچ جاری ءُ ساری بوتیناں تو تن کالج ءِ حدّ ءُ حدوداں ءُ نیکہ دیمترء۔
بلے زاناں کہ نوں چُشکہ وانندہ گانی گل ءُ پارٹییانی دارئگ ھم پہ انتظامیہ ءُ حکومت چُشکہ مشکل ءُ گرنیں حبرے ات پرچاکہ اِیے ملک ءِ سیاسی جاور انچُش اتنت کہ ادا اے درائیں راج ءُ چاگرد وت یک پروش ءُ یک بدل سدل ءِ حبر ء دات بلکنا آصوبائی وت محتاری ء ھمے ملک ءِ آئین ءُ دستور ءُ منشور ءِ بیرک ءِ چیرا پہ وت لوٹیت ءُ دگہ ھچ نہ لوٹیت،!۔۔ وھدیکہ آنی سنگت گیشتر برآئی تہمت ءُ دوبہ جنان بوتنت کہ آوتی وت راجہی ءِ گزر ء لوٹ ء چہ دست کش ات ؟۔
ءُ پداصبورؔ آیانی پسوّ دئیان بُوت کہ آیانی صبوبائی وت محتاری آیانی معروضی جاورانی تہا شرین لوٹ یے ات کہ وتی وت واجہی آنکہ آزاتی ء چہ کم سکّ ات، بلے وتی وت واجہی ھم یک مشکلیں نابؤکین حبریے ات کہ ایشی تہا فیڈریشن ءِ درائیں حیال کمزور بوت آنکہ صوبہ گوں فیڈریشن ء بندوک بوت بلے ایش چہ فیڈریشن ء جتائی ءِ حق داشت ، کہ ایش انونین جاورانی تہا بوت نہ کرت۔۔۔ءُ آزاتی یک وابے ات، پمیشا انونیں جاورانی تہا صوبائی وت محتاری چہ کلّاں راست ءُ صفائیں حیالے ات کہ بوت کرت کہ ایشی تہا فیڈریشن ءِ یک اکائی ءِ صورت ء وت محتار کنئگ المّی ات تانکہ ایش ملک ء فیڈریشن ءِ ایدگہ اکائی آنی پیما تعلیمی، علمی، اقتصادی ءُ راجی تک ءُ بہناتانی تہا دیما بشتین؟۔۔۔۔چیاکہ صبورؔ ءِ حیال ء تنے وھدی اِیے ھندءُ حلاکہہ ءِ تہا یک میشن گِرے پیدانہ بوتگ ات کہ آبجلی گھر یے کارمرز بکرتیں ءُ یک بابویے پیدانہ کرتگ ات کہ آئی کاگدی کاراں دیما برتیں گُڈا چے ایش گنوکی یے نہ ات کہ ایشی بزھگیں مردمانء توپانی دپّ ء دئیگ بہ بیت ءُ آزاتی ءُ وت واجہی ءِ وابانی پشت ء تچان بشتیں؟۔
ایوک ء صوبائی وت محتاری ءِ لوٹ شر ترات!۔۔۔۔
صبورؔ وتی گوئشتانک ء دراج ء مزن کرت ءُ گڈسرء آئی جوش ءُ لہڑئگانی تہا وتی جندءِ سرء مہلوک ءِ ایرادانی سرء آئی چمانی تہا ارس احتنت ءُ آوتی گوئشتانک ء ھلاس کرت ءُ وتی جاہ ء نشت ءُ درا پرآئی وش احتک ءُ پاد احتنت ءُ دست جنان بوتنت،ایوک ء سفرؔ ءُ آئی ٹولی پادنہ یات چیاکہ سفرؔ ءُ آئی لہتیں سنگت وتی وت واجہی ءِ حیال ء گوں وتارا بستگ ات کہ آیانی حیالء واجہ صبورؔ بہا بوتگ ات کہ ساری ء آوتی وت واجہی ءِ لوت ء کنان ات کہ نوں آچہ ایشی ھم جہل کپتہ گت ءُ وتی وت واجہی ءِ جاہ ء لوٹ ءِ صوبائی وت محتاری ءِ گپّ جنان ات,!۔
درائیں سیشن ءِ تہا لہتیں ورنا آزاتی ءِ گپّ ء ھم جنان بوتنت بلے ایشان گوں کسّ دلگوش نہ بوت، ایوک ء سفرؔ ءُ بارامؔ جتابوت۔
ءُ وھدیکہ ووٹ ءُ گیچین کاری ءِ واراحت تو بگیر چہ سفرؔ وبارامؔ ءُ آیانی لہتین سنگتان ، ایدگہ درایکوارے پدا صبورؔ ءِ راھبند ءُ چن ءُ لانچان کبول کرت ءُ پہ لہتیں دگہ سالان آئرا گلّ ءِ پاگ واجہ آیان پشت جتگ ات؟۔
 چہ اوّلی روچ ءِ سیشن ء پد وھدیکہ دوئمی روچ ءِ بیگاہ ءِ بندین سیشن بنا بوتگ ات کہ ایشی تہا ایوک ء بنجاھی کونسلر بہر زورئگا اتنت ، گُڈا اِیے بندسیشن ءِ تہا بزاں دُرائیں تیر ءُ تپنگانی دیم بے واجہ کارصبورؔ دئیگ بوتگ ات کہ بندیں سیشن ءِ تہا آئی وتی جندءِ بازیں نزینکیں سنگت، چُشکہ سفرؔ ءُ بارامؔ اتنت بِرآئی ایراد بستگ ات کہ آئی درائیں ڈیل ءُ ڈول آمریت ءِ بُودئیگا ات؟۔
ایوک ء سلیم جانؔ ءُ صغیرؔ آئی راھبند ءُ چن ء لانچانی پشتی وانی ء کنان بوتگ ات ءُ بنجاھی کونسلرانی ایرادانی پسّو داتگ ات کہ بگیر چہ صغیرؔ ءُ چہ سلیم جان ؔ ایدگہ دراآیانی بدی دراجوڑ بوتگ ات ءُ صدر اوّلی وار وتارا وتی ضد ءِ جوڑکرتگیں گلّ ءِ تہا تانا ءُ ایوک حیال کنان بوتگ ات ءُ اوّلی وار آئرا ھمے مارشت بوتگ ات کہ آبلکنا حنکس کہ وتارا سکّ ءُ سکھیں ءُ گوں حیال کرت گُڈا چُش نہ ات، بلکنا سنگتانی ایراد بندئگ ءُ شکاہست چُشکہ آنی پدمنتگیں سگّ ءُ سکھیں ء تاربتار کنئگ ء پہ بس اتنت!۔
گیشتر گپّ وتی وت واجہی ءِ سرء ات کہ درائیں ’ڈیلیگٹس‘ ءُ وفدانی حیال ات کہ آیانی وت واجہی چہ کلّان مزنیں لوٹ ات کہ چہ ایشی یک گام یے ھم آیان جہل کپئگی نہ ات کہ اے ملک ءِ دستور ءُ آئین ءِ تہا، نہ کہ چہ ایشی جتا آیان وتی جندءِ وت واجہی ءِ جہد ء دیما برئگی ات ءُ المّ ء برئگی ات ءُ چہ ایشی کم لوٹ کنئگی نہ ات ءُ چہ ایشی گیشتر لوٹ کنئگی نہ ات۔۔۔چیاکہ ایشی تہا یک ءُ دو وفد ءُ ٹولی ’ڈیلیگیٹسانی ‘ واھگ ءُ لوٹ آزاتی ات کہ آنہ کہ وتی وت واجہی ءُ نیکہ صوبائی وت محتاری ءِ حیالاں منیتنت بلکنا آیکدم آزاتی ءِ لوٹ ء کرتنت ۔
بلے ایدگہ درائیں ڈیلیگٹس زانتنت کہ چُشین لوٹءُ گزرانی کنئگ اِے ملک ءِ آئین ءُ دستور ء چہ جتائیں لوٹ یے ات ءُ آنہ لوٹیت انت کہ چریے ملک ءِ آئین ، دستور ءُ جتائیں لوٹ یے بکنات پرچاکہ ایش یک واب یے بوت کرت بلے ایش چُشکہ انونیں جاورانی تہا نائبوکیں حبریے ات کہ کسّے آیان آزاتی بداتیں!۔۔۔ءُ نیکہ آیانی طبع پہ چُشیں آزاتی ء تیارات!۔
پمیشا چہ وتی وت واجہی ء گیش وفد ءُ ٹولی صوبائی وت محتاری ءِ لوٹ ء گیشتر شر حیال کرتنت، معروضی حیال کرتنت کہ ایش یک بؤکین حبریے ات۔۔۔۔آزاتی دوریں واب یے ات، وتی وت واجہی یک دگہ واب یے ات ؟ ایوکء صوبائی محتاری یک معروضی حقیقت یے ات کہ صبورؔ نیکہ آزاتی لوٹیت ءُ نیکہ وتی وت واجہی ءِ ءُ مروچی باندا ہاسٹل ءِ جمنازیم ءِ تہا واجہ صبورؔ وتی گلّ ءِ کونسل سیشن ء اڈدئیگا ات کہ چیاکہ آوتی گلّ ءِ سروک بوتگ ات گُڈا اوّل گشتان آجمنازیم ءِ تہا کونسل سیشن اڈدئیگا ات کہ درائیں کالجانی وانندگ کہ گوں آئی گلّ ء ھم تپاک اتنت ایشی تہا بہرزورئگا اتنت کہ صبورؔ ، صغیرؔ،ریاضؔ، سلیم جانؔ ءُ بارام ؔ دُرا بہر زورئگا اتنت ءُ شپّ ءُ روچ کارکنان بینر ، پمفلٹ ءُ عکسان جنان اتنت کہ وت صبورؔ ءِ جندءِ مزنیں عکس یے ھم ہاسٹل ءُ کالج ءِ مزنیں دروازہ گا جنوک ات کہ وھدے صبورؔ چہ وتی جندءِ مزنیں عکسان جہل گوئست تو آرئرا وتی جند ءِ سروکی ءُ راہ دربری ءِ سرء سکھت بوت ، چُشکہ اگاں آمبوتین گُڈااِیے درائیں عمل ءُ حرکت مبوتین؟
۔۔۔۔۔چُشکہ دنیاءِ تہا اگاں عمل ءُ حرکت یے استت گُڈا چہ آئی سبب ء استت؟
۔۔۔اِیے مارشت ہرجاہ، ہروھد ءُ سرساعت ء گوں صبورؔ ء گوں بُوت کہ صبورؔ ایشرا وت بیان کرت نہ کرت بلے آایشرا زانت کرت ءُ ایشرا وتی دل ءِ جہلانکی آنی تہا تورت!
آکونسل سیشن ء پمیشا لوٹیتگ ات تانکہ یکوارے پدا پہ لہتین سالان آوتی گلّ ءِ پاگ واجہ ببیت کہ برآئی ایراد بوئگا ات کہ آوتی جندءِ گلّ ءِ تہا گچین کاری کنئگ لوٹیت؟
۔۔۔۔ءُ پادا دوئمی سبب ایش ات کہ صبورؔ وتی جند ءِ زور ءُ طاقت ءِ اندازگ جنئگ لوٹیت کہ گل ءِ تہا آئی وتی جند ءِ چنکس زورءُ طاقت انت؟۔۔۔ چے تنے وھدی مہلوک آئراوتی پاگ واجہ حیال کرتنت ؟۔۔۔چے آئی وتی جندءِ سسّ ءُ سکھین وتی جاہ ء برجا ات؟۔۔۔۔ چے دنیاءِ سیاسی چست ءُ ایرانی تہا آئی وتی جندءِ یک پوزیشن ءُ یک شریں درجگ یے جوڑ بوتگ ات کہ نہ؟۔۔۔۔۔ ءُ ایش کہ آئرا دیما چے کنئگی ات؟۔
زمستان ءِ چھٹی آں ساری ، اکتوبر ، نومبر ءِ ماہ ء اڈدئیوکین اِیے کونسل سیشن ءِ اوّلی روچ ءِ دیوان پہ شرّی تہر بوتگ ات ءُ ایشی تہا جتا جتائیں وفد ءُ ’ڈیلیگٹس ‘ وتی دل ءِ لہڑئگ ءُ جوش ء درکرتگ ات ءُ وتی دل ء چُشکہ سارت ءُ سرد کرتگ ات کہ صبورؔ دیوان ءِ پاگ واجہ گوں وتی ایدگہ نائب ءُ کماشان اسٹیج ءِ سرء نندوک وتی بے دپّ ءُ زبانیں سنگتانی زبان دراجی وش گپتاری ء اشکینان بوتگ ات ءُ گڑیتگ ات کہ ہرآئیوکیں گوئشتانک دئیوک آئی درائیں راھبندانی سرء چُشکہ ایراد ببستین کہ کسّے آئی ءِ مرتب ءِ سرء دست تچک کنان بوتگ ات !۔۔۔۔کسّے آئی جمہوریت، سوشلزم، ءُ قوم پرستی ءِ جارانی نیمگا اشارگ کرتگ ات ءُ کسّ یے آئی وتی وت واجہی ءُ صوبائی وت محتاری ءِ سرء سوال بستگ ات، چُشکہ واجہ صبورؔ چہ وتی بازیں بنیاتی ایں راھبنداں چہ ٹگلتگ ات ءُ ۔










	ہاسٹل ءِ تہا رءُ تاموریں ماڑی ءِ جمنازیم کہ یک زمانگے اِدالیئب ءُ گوازی اڈ دئیگ بوتنت نوں مچّی، دیوانءُ جلسہ آنی یکّ اڈہ ، جوڑبوتگ ات کہ اِدا ہر دوئمی سیمی روچ ء کسّ نہ کسّ گلّ ئے مچی ءِ بوت ءُ پھر جوش ءُ پھر لہڑئگین گوئشتانک دئیگ بوتنت ۔۔۔کہ ایشی دیوالانی سرء گل ءُ گڑپانی پمفلٹ ،اشتہار ءُ مزن مزنیں عکس ءُ تصور، بینر جنوک درا بوتنت کہ اِئے بیرک ء جنڈی ء پمفلٹ ءُ دستور ہاسٹل ، جمانزم ، میس کتابجاہ ءُ ہر جاہ چوپیرانی پٹولگان لونجاء جنوک بوتنت کہ اِئے جتا جتائیں عکس ءُ تصویرانی معنہ ءُ متلب ء کسّ نہ زانت ءُ ایشانی نشانک آں کسّ پوہ نہ بوت کہ آیانی تہا چے سیاست بوئگا ات ؟ یاکہ یک مذہبی ایں پیگام ءُ کلہہ دئیگ بوئگا ات؟پرچاکہ اِیے پمفلٹ ،عکس ءُ نکش گیشتر ورنایانی ھما لہڑئگ ءُ جوزہ گاں یک معنہ ئے دئیگ ءِ جہد گندئگ بُوت کہ وت آھم بلکنا ایشانی معنہ ء نہ زانتت ءُ اگاں معنہ ءُ متلب ءِ زازنت کرتنت بلے ایشاں بیان کرت نہ کرتنت؟۔
ءُ ہاسٹل ءِ دور ءُ دیوال چہ ھمے عکسان بدگاڑ درابوتنت کہ وت کالج ءِ تہا ھم ہردروازگ ءُ ہردیوال ءِ سرء اِئے عکس جنوک اتنت کہ ایشانی معنہ ءُ متلب ءُ ہرگلّ ءِ ورنا بلکنا زانتنت کہ ایدگرایشانی ایوک ء گوں چمان چارت ءُ پدا رادگ بوت!۔۔
جمنازیم ءِ ہرروچی مچّی ءِ تہا ہاسٹل ءِ تہا نندوکیں طالبعلم آنی کوکار ءُ غلبدگ ءِ تہا کسّ پہ آرام نہ وپت ءُ نیکہ کس ئے ونت کرت کہ جمنازیم ہاسٹل ءِ ماڑی ءِ برزا ات ءُ پادانی دراک ءُ دریک ءِ تہا ایشی درءُ دیواں جمبتنت ءُ گونمبتنت کہ باز رندان تاں شپّ ءِ نیم ء چُشیں توار گوشانی تہا احتنت چہ کار ءُ کوُ ء کپت ءُ دوئمی سحب ءِ نیمروچ ء وتی نپاد ءِ تہا تُت مُت درابوت۔
گلانی سال روچ، حدامرزی آنی یات گیری ءُ آیانی کونسل سیشن ھمداں اڈدئیگ بوتنت۔۔۔ءُ اِئے کونسل سیشنانی حاطرا ماہ آنی ماہ ساری بوزیں تیاری لوٹیت کہ ہراندءُ ہردمگ ءِ باسکّ وتی وتی جاہ ء زرّ مچ کرتنت ، مزن مزنیں بینر ءُ بلے کارڈ، پمفلٹ ءُ اشتہار چھایگ بوتنت ءُ ایشان شپّ ء وھدے ہرکسّ واب بوت گلّانی کارندگ گُڈا ایشان دیوالان جنان بوتنت کہ سحب ء ہرکسّ ایشان ونت۔۔۔۔ءُ دُور دُور ءِ مہمان ایشی تہا بہر زرتنت۔۔۔
چہ اوّلی روچ ءِ سیشن ء پد وھدیکہ دوئمی روچ ءِ بیگاہ ءِ بندیں سیشن بنا بوتگ ات کہ ایشی تہا ایوک ءُ بنجاھی کونسلر بہر زورئگا اتنت ، گڈا اِئے بند سیشن ءِ تہا بزاں دُرائیں تیر ء تپنگانی دیم بے واجہ صبورؔ ء دئیگ بوتگ ات کہ بندیں سیشن ءِ تہا آئی وتی جندءِ بازیں نزینکیں سنگت، چُشکہ سفرءُ بارامؔ اتنت بِرآئی ایرادبستگ ات کہ آئی درائیں ڈیل ءُ ڈول آمریت ءِ بُودئیگا ات؟۔
ایوک ء سلیم جانؔ ءُ صغیرؔآئی راھبند ءُ چن ءُ لانچانی پشتی وانی ء کنان بوتگ ات ءُ بنجاھی کونسلرانی ایرادانی پسّو داتگ ات کہ بگیرچہ صغیرؔ ءُ چہ سلیم جانؔ ایدگہ دراآیانی بدی درا حوار بوتگ ات ءُ صدراوّلی وار وتارا وتی جند ءِ جوڑکرتہ گیں گلّ ءِ تہا تانا ءُ ایوک حیال کنان بوتگ ات! ءُ اوّلی وار آئرا ھمے مارشت بوتگ ات کہ آبلکنا حنکس کہ وتارا سکّ ءُ سکھین ءُ گوں حیال کرت گُڈاچش نہ ات ، بلکنا سنگتانی بندئگ ءُ شکاہست چُشکہ آئی پدمنتگیں سگّ ءُ سکھین ء تار بتار کنئگ ء پہ بس اتنت!
گیشتر گپّ وتی وت واجہی ءِ سرء ات کہ درائیں ’ڈیلیگٹس‘ ءُ وندانی حیال ات کہ آیانی وت واجہی چہ کلّاں مزنیں لوٹ ات کہ چہ ایشی یک گام ئے ھم آیان جہل کپئگی نہ ات کہ اِے ملک ءِ دستور ءُ آئین ءِ تہا، نہ کہ چہ ایشی جتا آیان وتی جندءِ وت واجہی ءِ جہد ءُ دیما برئگی ات ءُ الّم ء برئگی ات ءُ چہ ایشی کم لوٹ کنئگی نہ ات ءُ چہ ایشی گیشتر لوٹ کنئگی نہ ات۔۔۔چیاکہ ایشی تہا یک ءُ دو وفد ءُ ٹولی ’ڈیلیگیٹسانی ‘ واھگ ءُ لوٹ آزاتی ات کہ آنہ کہ وتی وت واجہی ءُ نیکہ صوبائی وت محتاری ءِ حیالاں منت ایں بلکنا آیکدم آزاتی ءِ لوٹ ء کرتنت۔۔۔بلے ایدگہ درائیں ڈیلیگٹس زانتنت کہ چُشیں لوٹ ءُ گزرانی کنئگ اِئے ملک ءِ آئین ءُ دستور ء چہ جتائیں لوٹ ئے ات ءُ آنہ لوٹیتنت کہ چرئے ملک ءِ آئین ،دستور ء جتائیں لوٹ ئے بکن انت پرچاکہ ایش یک واب ئے بوت کرت بلے ایش چُشکہ انونیں جاورانی تہا نائبوکیں حبرے ات کہ کسّے آیان ء آزاتی بداتیں!۔۔۔ءُ نیکہ آیانی راج پہ چُشین آزاتی ءُ تیارات!۔
پمیشا چہ وتی وت واجہی ء گیش وندءُ ٹولی صوبائی وت محتاری ءِ لوٹ ء گیشتر شرحیال کرتنت ، معروضی حیال کرتنت کہ چہ آزاتی ءُ وتی وت واجہی ء صوبائی وت محتاری گیشتر معنہ ءِ داشت کہ ایش یک بؤکیں حبرے ات،۔۔۔۔آزاتی دوریں واب ئے ات، وتی وت واجہی یک دگہ واب ئے ات، ایوک ء صوبائی محتاری یک معروضی حقیقت ئے ات کہ صبورؔ نیکہ آزاتی لوٹیت ءُ نیکہ وتی وت واجہی ءِ حبر ء دات بلکنا آصوبائی وت محتاری ء ھمے ملک ءِ آئین ءُ دستور ءُ منشور ءِ بیرک ءِ چیرا پہ وت لوٹیت ءُ دگہ ھچ نہ لوٹیت!۔۔۔ وھدیکہ آئی سنگت گیشتر برآئی تہمت ءُ ڈوبہ جنان بوتنت کہ آوتی وت واجہی ءِ گزر ء لوٹ ء چہ دست کش بوتگ؟۔
ءُ پداصبورؔ آیانی پسوّ دئیان بُوت کہ آیانی صوبائی وت محتاری آیانی معروضی جاورانی تہا شریں لوٹ ئے ات کہ وتی وت واجہی آنکہ آزاتی ء چہ کم سکّ ات، بلے وتی وت واجہی ھم یک مشکلیں نابؤکیں حبرے ات کہ ایشی تہا فیڈریشن ءِ درائیں حیال کمزور بوت ءُ صوبہ گوں فیڈریشن ء بندوک بوت بلے ایش چہ فیڈریشن ء جتائی ءِ حق داشت ، کہ ایش انونین جاورانی تہا بوت نہ کرت۔۔۔ءُ آزاتی یک واب ئے ات، پمیشا انونیں جاورانی تہا صوبائی وت محتاری چہ کلّاں راست ءُ صفائیں حیال ئے ات کہ بوت کرت کہ ایشی تہا فیڈریشن ءِ یک اکائی ے ءِ صورت ء وت محتار کنئگ المّی ات تانکہ ایش ملک ءُ فیڈریشن ءِ ایدگہ اکائی آنی پیما تعلیمی ،علمی اقتصادی ءُ راجی تک ءُ پہناتانی تہا دیما بشتیں ۔۔۔چیاکہ صبورؔءِ حیالء تنے وھدی اِئے اند ءُ حلاکیہ ءِ تہا یک میشن گِرئے پیدانہ بوتگ ات کہ آبجلی گھرے کارمرز بکرتیں ءُ یک بابو ئے پیدا نہ کرتگ ات کہ آئی کاگدی کاران دیما برتین گُڈا اچے ایش گنوکی ئے نہ ات کہ ایشی بزھگیں مردماں توپانی دپّ ء دئیگ بوتیں ءُ آزاتی ءُ وت واجہی ءِ وابانی پشت ء تچان بشتیں؟۔
ایوک ء صوبائی وت محتاری ءِ لوٹ شر ترات!۔۔۔
صبورؔ وتی گوئشتانک ءُ دراج ءُ مزن کرت ءُ گڈسرء آئی جوش ءُ لہڑئگانی تہا وت جندءِ سرء مہلوک ءِ ایرادنی سرء چمانی تہا ارس احتنت ءُ آوتی گوئشتانک ء ھلاس کرت ءُ وتی جاہ ء نشت ءُ درا پرآئی وش احتک ء پاداحتنت ءُ دست جنان بوتنت، ایوک ء سفرؔ ءُ آئی ٹولی پاد نہ یات چیاکہ سفرؔ ءُ آئی لہتیں سنگت وتی وت واجہی ءِ حیال ء گوں وتارا بستگ ات کہ آیانی حیال ء واجہ صبورؔ بہا بوتگ ات کہ ساری ء آوتی وت واجہی ءِ لوٹ ء کنان ات نوں آھچ ایشی ھم جہل کپتگ ات ءُ وتی وت واجہی ءِ جاہ ءِ لوٹ ءِ صوبائی وت محتاری ءِ گپّ جنان ات!۔
درائیں سیشن ءِ تہا لہیتں ورنا آزاتی ءِ گپّاں ھم جنان بوتنت بلے ایشان گوں کسّ دلگوش نہ بوت، ایوک ء سفرؔ ءُ بارام جتا بوت ۔
ءُ وھدیکہ ووٹ ءُ گیچین کاری ءِ وار احت تو بگیر چہ سفرؔوبارامؔ آیانی لہتین سنگتان، ایدگہ درایکوارے پدا صبورؔ ءِ راھبند ءُ چن ءُ لانچان کبول کرت ءُ پہ لہتیں دگہ سالاں آئرا گل ءِ پاگ واجہ گیچین کنئگ بُوت۔ وھدیکہ سفرؔ ءُ بارامؔ گوں وتی سنگتان چہ گیچین کاری آں پددرکپتنت ءُ کاپرءُ گیلری ءِ چیرا صبورؔ ’مردگ باد، سفرؔ زندگ بات ءِ جارءُ کوکار جنان بوت ، کہ سفرؔ گوئشتانک دئیاں صبورؔ ء قوم ءِ غدار حیال کرت ءُ آئی نام ء بدّردّ کنان بُوت کہ لہتیں سنگتان زورء زارگ احت ءُ آدراحتنت ءُ پدا آیانی نیام مچّ ءُ لگتّ ء جنوکائی بنابُوت ءُ کسّ وتاس ء گوں فائر کرت ءُ پدا دوئمی نیمگا پستولانی فائر بوت ءُ کارچ درکنئگ بوتنت ءُ سفرؔ ءِ سنگت بارامؔ ء تبرئے لگت ءُ آجہل کپت ءُ پدا مچّی ءُ کوکار غلبدگ ترند ءُ تیز بوت ءُ بارامؔ ء اہسپتال ء برئگ بوت بلے آراہ ء مرت ہاسٹل ءِ کونسل سیشن برباتی ءِ تہا بدل بُوت۔
صبورؔ ء آیانی سنگت پریشان بوتنت۔
ھما شپّ پولیس درائیں ہاسٹل ء گِرد ء گھِس گپت ءُ ہاسٹل ءِ تہا درائیں وانندگلانی مردمانی گرپتاری بنا کرت۔ 
ءُ بارامؔ ءِ بیرانی ءُ قتل ءِ ڈوبہ صبورؔ ءِ سرء احت چیاکہ سفرؔ وتی بنداتی اطلاعی رپورٹ ءِ تہا صبورؔ ءِ نام گپت ءُ پولیس ء امشپی صبورؔ ءُ آیانی سنگتانی شوھاز بوت، بلے امشپی ایدگہ طالبعلم ءُ ایدگہ وانوکیں ممبر ءُ باسکانء ھم گرپتار کنئگ لوٹیت کہ آیک نہ یک صورت بے ء گوں جتا جتائیں گل ءُ گڑپاّں ھم تپاک اتنت ، چیاکہ انتظامیہ ءُ پولیس لسّ ء ھمگیر وانندہ گل ءُ گولییانی سرء یک کریک ڈاؤن یے کنئگ لوٹیت کہ آدرائیں گل گوں وتی جتا جتائیں دستور، آئین ءُ منشور اں گوں صوبہ ءِ ایدگہ سیاسی گڑپّ ءُ پارٹی آں بندوک آیانی بگل بچہ جوڑ بوتگ ات کہ چہ ایشی کالج ءُ اسکول ءُ یونیورسٹی آنی وانگ سکّ متاثر بوتگ ات کہ گیشتر وھد آوتی گلّانی سیاسی منشور ء دیما برئگ لوٹیت ۔
ءُ انتظامیہ لوٹیت کہ وانوکانی یونین ،مچّی ءُ پارٹی آنی سرء پائے بندی بجتین تانکہ وانوکانی دلگوش گیشتر گوں وتی علم ءُ آگہی بوتیں ءُ اگاں وانوکانی اِئے چن ءُ لانچ جاری ءُ ساری بوتیناں گڈا تاں کالج ءِ حدّ ءُ حدوداں ءُ نیکہ دیمتر ء۔
بلے زاناں کہ نوں چُشکہ وانندہ گانی گل ءُ پارٹییانی دارئگ ھم پہ انتظامیہ ءُ حکومت چُشکہ مشکل ءُ گرانین حبرے ات پرچاکہ اِئے ملک ءِ سیاسی جاورانچُش اتنت کہ ادااِئے درائیں راج وچاگرد وت یک پروش ءُ یک بدل سدل ءِ کشک ءُ راہ یے ء چہ گوئزان ات کہ ایشی تہا وانندگانی سیاست ءِ تہا بہر گرئگا چُشکہ کسّ یے داشت نہ کرت، چیاکہ وانندگانی گل ءِ ہرممبر وتارا وتی دورانی یکّ اگدہ زیر یے حیال کنان بوتگ ات!
۔۔۔کہ دوئمی نیمگا اِئے ھند ءُ حلاکہہ ءِ تہا کہ اُودا قبائلی ءُ تمنی رشتگ ءُ سیادی ءُ نزینکی باز کہن ءُ باز جہل روھتگ جتگ ات، اُودا وانوکانی گوں وتی راجی ءُ چاگردی ویل ءُ جنجالاں گوں دست مان کنئگ یک کدرتی ایں حبریے کہ ایشی داشت نہ بوت،۔۔۔آنکہ ایشی ء گیشتر سمبینگ ءُ شر ء چہ شرتر کنئگ چُشکہ یک آئیڈیل یے ات حکومت ،راج ء وت وانندگلانی شون کار ءُ باسکاں ایشی حیال دارئگی ات کہ آیانی وتی حدّ ءُ حدودچے آتنت ؟۔۔۔بلے اِے بدل سدل بؤکیں دنیا ءِ پروش ءُ پروشکاری ءِ تہا زانگ نہ بوت کہ کئی حدّ کجا کٹت؟ ءُ دوئمی ءِ حدّ کجا چہ بنا بوت؟۔
ءُ ریاست ءُ حکومت گوں وتی درائیں گیرعقلی ایں ءُ گیر حقیقت پسندیں کارانی سبب ء نہ زانتنت کہ چے پیما چیزاں اِئے ملک ءِ تہا شر کنئگ بوتیں؟۔۔۔ءُ ھمے گیر حقیقی ءُ ناراستی ایں ءُ چوٹ ءُ تابیں پالیسی آنی سبب ء آنون ہاسٹل ءِ سیاہ ءُ تہاریں ماڑی ء اُرش ءُ حملہ کرتگ ات ءُ ہریک یے ء گرپتار کنئگ لوٹیت، بندی کنئگ لوٹیت تانکہ بارامؔ ءِ کوش ءُ کشتار ءِ نیموں ء وانندگانی گلّ ءِ درائیں سیاسی ایں کارءُ کردء دارئگ لوٹیت،بنگوئج کنئگ لوٹیت ءُ چٹّ دورکنئگ لوٹیت؟۔۔۔۔ کہ صوبہ ءِ تہا وانوکانی ھمروچیگیں کوکارءُ جگا پہ حکومت ء یک مزنیں دردسر جوڑ بوتگ ات ۔۔۔ چُشکہ چہ بازیں مدتے ء آ انچُشیں یکّ نیمون یے ء راہ چار ببنت کہ مروچی چُشکہ آیان ھما موکہ دست احتگ ات کہ آدرائیں وانندگیں گلان ء، بارامؔ ءِ قتل ءِ دوبہ ءِ تہا زیر پاء بکنت ؟۔۔۔ چے ایش بوت کرت؟
بلے ھماشپّ چُشکہ پولیس کسّے را پہل کنئگی نہ ات، کسّے راماف کنئگی نہ ات پمیشا گوں ایدگراں ھوار صبورؔ ھم گرپتار بوت۔
ءُ اِئے گرپتاری صبورؔ ءِ سیاسی زندءِ اوّلی گرپتاری ات کہ چہ ایشی ساری آ زلقران، کیئز ءُ لٹ ءُ چوپانی باروا باز اُشکیتگ ءُ بازونتگ ات بلے نوں وتی زندءِ تہا اوّلی گشتاں آزندان ءِ گواتانی وتی بدن ءُ ارواح ءِ سرء بؤرئگا ات!۔
بلے آئی اِے گرپتاری یک سیاسی ایں گرپتاری ئے نہ ات بلکنا آئی وتی جندءِ یک وانندگیں سنگت ئے ءِ قتل ءِ تہا آئی اِئے گرپتاری پیش احتگ ات ، بلے ایش استت سیاسی ایں قتل یے ءُ سرکار لوٹیت کہ ھمے نیمون ء وانند گانی گل ء چہ رگ ءُ روھتگاں بِروتیت ءُ بنگوئج بکنت!۔
کئیز ءُ بندی گری ءِ تہا صبورؔ ء ھمے تورت چُشکہ آئی ساری ایں زندگانی چرآئی مروچیگیں زندء چٹ جتا ات،۔۔۔۔ چُشکہ ساری ء آوتی نظریہ ءُ پکران کتابانی نپانی سرء عمل ءُ حرکت کنان چاریتگ ات ، بلے نوں زندان ءِ سیاھیں کوٹی ءِ تہا چُشکہ پرآئی وحی احتگ ات کہ زند ءِ جہلانکییانی تہا نظریہ ءُ پکر دماغ ءِ پشت ء ماننت وھدیکہ زندءِ اژدریں چولانی نیام ء یک سکّیں ءُ تونائیں دِلے، یک سگّ ءُ سینگ ے پکارات کہ زندءِ تہا ترس ،حرز ءُ حوفے مان ات ءُ اِئے ترس ءُ اِئے خوفءُ حرز صبورؔ ءِ تہا چہ بندات ء گون ات ، آنکہ وتی نظریہ ءُ وتی پکرانی تہا آوتارا سکّ دلیر ءُ بہادر حیال کرت بلے دل ءِ تہا آچہ زندء ِ نادرائیں ترس ءُ لرزاں چہ مدام حرز کنان بوتگ ات کہ آئی کسانی ءِ یاتانی تہا ترس ءُ حرزانی یک مزنیں بہرے ات کہ آکدی ھما علّت ءُ سببان ء نہ زانت کہ آچہ زندء پرچے ترسیت؟۔
آئی سیاسی ایں زند آئرا باز کم موکہ داتگ ات کہ آوتی جندءِ باروا پکر بجنت ءُ ھما علّت ءُ سببان ء بزانت ، پوہ ءُ سرپد ببیت کہ آچہ زندء پرچے ترسیت؟۔۔۔
چیاکہ آمدام وتی جند ءِ وجودءُ ذات ء جتا جتائیں بہرانی تہا بہرکرتگ ات کہ یک بہر ے سیاست ات یک بہرے آئی سنگتی ءُ دوستی ءُ یاری ات، یکّ بہرئے آئی وانندگی ات ءُ انچُش یک بہرئے آئی قبیلہ ءُ ذات ء نسب ءِ ات۔۔۔بلے نوں زندان ءِ چاریں دیوالانی نیامء پکر جنان بوت کہ زند چُشکہ یک ناجتابؤکیں بہرئے ات ءُ مردم ءِ وتی ذات زندءِ سطح ءُ سربر ءِ سرء یک جمعی ءُ کلّی راستی ءُ حقیقت ئے ات ، آنکہ ایشی جتا جتائیں بہر اتنت بلے وتی اصلیت ءِ تہا زندیک ئے ات ءُ یک المیں کلّ ءُ پہکیں راستی ئے ات کہ ایشی عمل ءُ حرکت جتا اتنت ، بلے زند، ذات ءُ ذات ءِ پدّر ءُ اظہار درایکّ چیزئے اتنت کہ اگاں آئی زندءِ لہتیں ’کمیٹمنٹ‘ اتنت تو اِئے درائیں ’کمیٹمنٹ‘ گوں زند ء بندوک اتنت کہ یکّ ڈولداریں ذات ے ءِ تہا ایش وتارا دنیاءِ دیما پدّر کرتنت کہ اُودا مذہب ،سیاست، ازم، راج ءُ دود ءُ ربیدگ دُرا یکجاہ بوآن یک ڈولے ء گوں دیما احتنت کہ پدا مردم ءِ ترس ءُ لرز بلکنا گارءُ زیان بوتنت۔۔۔! ءُ چُشکہ تنے وھدی آئی وتی پکر ءُ نظریہ ءُ فلسفہ ، کمیٹمنٹ چرآئی زندءِ ھملیں ڈولداری ءُ حورک ءُ حالی اتنت، چُشکہ آئی سیاست جتا ات ءُ آئی زند چٹ جتا ات!۔۔۔ چُشکہ آسیاست ء تہا تشدّد ءُ پہ وت رواحیال کرت بلے نوں جیل ءُ کیئز ءِ تہا آئرا اوّلی وار حیال آئیاں بُوت کہ باندا اگاں آوت ھمے تشدد ءِ بہر بوت گُڈا چے اِے شریں حبرے ات ؟۔۔۔اگاں مروچی بارام ھمے سیاست ءِ بہر بوتگ ات گُڈا چے آھمے پیما وتی سیاست ء دیما برئگ لوٹیت ؟۔۔۔۔ چے اِئے انتہا پسندی گیشتر روتگ نہ جت ؟ چے اِے سکیّ ءُ تشدّد آئی زند ءِ کمٹمنٹ ءِ یک بہر ے ات؟۔۔۔ ءُ اگاں تشدّد ءُ سکیّ زندءِ کمٹمنٹ ءِ یک بہرے ات گُڈا ایش چے کمٹمنٹ یے ات؟۔۔۔ زند سادگ ءُ پہکن تجربگ یے ات، ایشی تہا تشدّد، غصّہ، زارگرئگ ، سکیّ ، ضد، جوش ءُ لہڑئگ درا زند ءِ نفی کنوکیں چیز آتنت کہ گوں زند ءِ کمٹمنٹ ء ھم تپاک نہ اتنت ءُ نیکہ ھم تپاک بوت کرتنت، پرچاکہ سیاست زندءِ گوں کمٹمنٹ یے ات، آئی یک ممبر یے ات کہ اصل کمٹمنٹ گوں زندء ات، نیکہ گوں سیاست ء !۔۔۔پرچاکہ زند ء گوں کمٹمنٹ سیاستدان یے ء پہ سیاسی کرد ءُ کاران مجبور کرت نیکہ سیاست،۔۔۔چیاکہ سیاست زندنہ ات، بلکنا زندءِ یک بہریے ات، وھدیکہ اصلی ایں چیز زند ات، زند ء برجادارئگ زندء دیما برئگ، زندء رکھشگ، زندءِ ستاء کنئگ اِے گلزمین ءِ سرء بنی آدم ءِ المّیں واھگ ء اُمیت ات، نیکہ سیاست، نیکہ مذہب ،نیکہ ازم، نیکہ رسم ءُ رواج ءُ دور ءُ ربیدگ!
۔۔۔۔ساری ء زنداحت ، پداسیاست ، پدا رسم ءُ دور ءُ ربیدگ ءُ پدامذہب!۔۔۔پرچاکہ مذہب ھم پہ زند ء ات نیکہ زند پہ مذہب!۔۔۔انچُش سیاست پہ زند ء ات نیکہ پہ سیاست۔۔۔ءُ اگاں کسّے حیال بکرتیں کہ زند پہ سیاست ء ات ، پہ مذہب ء ات، گُڈا سیاست ءِ تہا ہرچیز رواات،۔۔۔ہرچیز ،بزاں سکیّ، تشدّد ءُ بیرگیری، ضدءُ زار گرئگ درددوا بوتنت ،چیاکہ بنی آدم ءِ زند ءِ حیثیت ءُ درجگ دوئمی ء ثانوی درجگ ء احت ءُ اُوشتات وھدیکہ سیاست ءِ حاطرا سیاستکاری چُشکہ یک ازم یے ات کہ ہرکسّ اِئے ازم ء بزانتین ءُ ھئیل بکرتیں گُڈا آسیاستدان یے جوڑ بوت ءُ بس!۔۔۔ءُ ھمے پیما ہرکسّ مذہب ءِ ’ڈاگما‘ ءُ مذہب ءِ راہ ءِ سرء روان ایدگرانی سرء گڈّان دیماشت پرچاکہ چُشیں مردم ء راہ ءِ سرء روئگ اصلی ایں حقیقت ءُ راستی ات، نیکہ زند، بنی آدم ءِ کُلّیں زند کہ اِئے کُلّیں زندیکّ یے ات، ناقابل تقسیم ءُ ناجتابؤکیں زندیے ات۔۔۔ ولے مہلوک مدام وتی نظریہ ءُ پکرانی تہا گٹ ءُ گرپتار مدام زندء یکّ ثانوی ءُ یک دوئمی درجگّے چاریتنت ءُ وتی سیاست ءُ وتی مذہب ءُ وتی قبیلہ ءُ وتی قوم ءُ وتی حلک ء اوّلی ایں چیز حیال کرتنت۔۔۔۔ کہ بلکنا دنیاءِ درائیں جنجال ءُ مشکل اڑ ءُ جنجال پمیشا دنیا ءِ تہا موجود ءُ ساڑی اتنت کہ ادا زندءِ بارواکسّے پہکیں نظریہ یے نہ داشت کہ وت پہ بنی آدمء اِے زند چنکس اِھمیت داشت؟۔۔۔ مردم مدام وتی نظریہ ءُ پکراں ءُ وتی مذہبی ءُ سیاسی فلسفہ آنی راستی ءُ حقیقت ء ثابت کنئگ ء پہ ایدگرانی سرانی گڈگ ء وش بوتنت، ایدگرانی سرء تشدّد کنئگ ء گوں وتی دل ءِ لہڑئگاں سارت ءُ سرد کرتنت کہ اِے دُرائیں چیز پہ صبورؔ ء چُشکہ یک ّ راز ے ات کہ چہ وتی کیئز ءُ زندان ءِ بندی گِری ءُ ساری چُشکہ آھمے راز ءِ سرء بازکم پکر جتگ ات کہ چے زند ساری ء احت ؟ یاکہ نظریہ ءُ آئی سیاست؟
بارامؔ ء کئے کشت؟
صبورؔ حیال کنان بوت کہ بارامؔ مچّی ءِ تہاکسّے ءِ وتاس ءِ تیرءِ بہر بُوت۔۔۔ءُ اِئے وتاس ء بلکنا ھما مردم فیئر کرتگ ات کہ آئی فلسفہ ءِ تہا زندءِ درجگ پدا احت وھدیکہ آئی فلسفہ ساری ء استت؟۔۔
ءُ صبورؔ نوں جیل ءُ زندان ءِ سیائیں کوٹی ءِ تہا حیال کنان بوتگ ات کہ بلکنا آئی درائیں سیاسی فلسفہ ءِ تہا یکّ وڑّ ءُ یک تاب ئے ات کہ آنہ زانت کہ آئی کمٹمنٹ گوں زندء ات یاکہ گوں وتی سیاستء ؟۔۔۔
آئرا یات آئیان ات کہ تنے وھدی آوتی پکر وتی نظریہ ء چہ زندء گیشتر بلکنا اھمیت دات یاکہ دئیگا ات پمیشا برے برے چہ وت ء ءُ چہ دنیا ء ءُ چہ دنیاءِ ہرچیز ء ترست ءُ حرز کنان بوت کہ بلکنا آئی ترس ءُ لرز ءِ سبب ھمیش ات کہ آزندءِ باروا نظریہ ء گوں ریش ءُ برؤت ات ءُ آتنے وھدی نہ زانیتکہ ساری ء چے چیز آئیگا ات؟۔۔۔ زند؟ یاکہ سیاست ؟ یاکہ مذہب؟۔
مذہب ءِ بارواصبورؔ ءِ حیال باز آزات پسندیں ات کہ آئرا مذہب ءِ انکس سکّ دئیگا نہ گوئستگ ات کہ انکس سیاست ءِ باروا آئرا باز باز سک دئیگ بوتگ ات ، پمیشا آمذہب ءِ جست ءِ سرء آزات حیال ات کہ یک حداءِ باروا آئرا یکیں ات، بلے اِئے حدا یک زالم ءُ ناروائیں حدائے نہ ات، بلکنا ایش یک راستیں ءُ پہکیں حدائے ات!۔
ءُ صبورؔ حداء یک المیں راستی یے حیال کنان بوت کہ حدا پرآئی راستی ءِ نام ات ءُ راستی پرآئی حداات۔۔۔ءُ آاِئے باروا گیشتروتارا پریشان نہ کرت پرچاکہ اِئے زندءِ درائیں اڑءُ جنجال پید اکنوک بنی آدم ءِ وتی جندات ، وتی ذات ات کہ آوتی ارتقائی عمل ءِ تہا تعلقداری ءُ رشتہ گاں راستی ءِ چشمک ءِ تہا چاریتگ ءُ آاِئے باروا وتارا انکس پریشان نہ کرت ، بلے سیاست ءِ باروا آ پریشان ات یاکہ پریشان کنئگ بوتگ ات پرچاکہ چہ کسان ء آوتی چارمکنڈء سیاست ءِ گپان اشکیتگ ات ءُ سیاست ء دیستگ ات،۔۔۔یعنے ھندءُ حلاکہہ ءِ تہا اوّلی بگاوت ، کہ چہ 1948 ؁ء تا 1954 ؁ء پدچہ دوئمی بگاوت کہ چہ 1954 ؁ء تاں 1962 ؁ء ء ءُ پدچہ 1968 ؁ء تاں 1980؁ء ء پدانونین بگاوت ءُ اِئے درائیں بگاوتانی تہا آباز ینانی تہا وت بہر نہ زرتگ ات بلے اِئے درائیں بگاوت آئر امتاثر کرتگ ات پرچاکہ آئرا ڈنیّ جاور چُشکہ لاچار کرتگ ات کہ آھمے بگاوتانی باروا پکر بجنت ءُ وتی جندءِ زندءِ احتینوکیں روچانی باروا یکّ راہ ءُ کشک یے دربکنت کہ ھمے سبب ء آوھدئے کالج ء داخلہ زرت توپہ وت یکّ وانند گانی گلّ یے جوڑ کرت ءُ آئی کماش جوڑ بوت ءُ آئی لہتیں باسک ءُ سنگت جوڑ بوتنت کہ ہاسٹل ءِ سائیں دیوالانی نیام ء آگوں ایشاں وتی جند ءِ باندات ءِ باروا پکر جنان بوتگ ات۔
بلے آمدام ترسیتگ ات پرچاکہ آگیشتر وتارا گوں وتی سیاسی فلسفہ ء ھم تپاک کنئگ ءِ جہد کنان بوتگ ات ، ءُ ھچبر حیال نہ کرتگ ات کہ آئی وتی جندءِ سیاسی کمٹمنٹ آئی زندءِ کلّی ایں تجربگ ءِ یکّ المیں بہریے ات کہ آتنے وھدی پہ شریّ ء پجاروک نہ ات کہ آئی سیاسی زندساری ء کات ؟ یاکہ زند؟۔۔۔ءُ چے راستی زندء گوں کمٹمنٹ ھم چیز یے استت ؟ یاکہ کمٹمنٹ گوں سیاست ء آئی سیاسی فلسفہ ء ات؟۔
ءُ جیل ءِ تہا اوّلی وار صبورؔ ءُ بارامؔ ءِ ناگتیں مرک تورت ءُ آحیال کنان بوت کہ آئرا مروچی یک پیسلہ یے چُشکہ کنئگی ات کہ آگوں زند ء کمٹمنٹ ات یاکہ گوں وتی سیاسی فلسفہ ؟۔۔۔
اگاں آگوں وتی سیاسی فلسفہ ءُ کمٹمنٹ ات گُڈا بارامؔ آنکہ آئی سیاسی دژمن جوڑ بوتگ ات بلے آئی ناگتیں مرک پرآئی شرّ نہ ات، پرچاکہ ایشی تشدّد ءُ سکیّ مان ات کہ ایشی متلب ایش ات ، کہ اگاں باندا ادا سیاسی بدل سدل ءِ آحت گُڈا بزان کہ ایشی تہا تشدّد ، جنگ، برباتی ءُ زیاتی ءِ عنصر ھور بوت، ءُ صبورؔ اِئے حبرء ھم زانیتکہ آیانی قبائلی زندءِ تہا تشدد ء یک صورت ئے رواج دئیگ بوتگ ات، ءُ بلکنا قبائلی ءُ تمنی زندءِ تہا تشدّد ءُ سکّی یک المّین بہر ئے ات ، آنکہ ایش ہرجاور ء ہرحالت ء روانہ ات بلکنا ایشی تہا یکّ ڈولداری ئے ات کہ بازیں حالتانی تہاتشدد اِئے ڈولداری ءِ اجازہ استت۔
ءُ صبورؔ نوں زندءِ کمٹمنٹ ءِ سرء پکر جنان حیال کنان بوتگ ات کہ بارامؔ کشت ءُ کشتار شرنہ بوتگ ات ءُ آئی درائیں سیاسی فلسفہ اگاں چہ بندات ء تشدّد ءِ سرء ایر کنئگ بوتگ ات کہ ایشی اجازہ ء آئی قبیلہ ءُ تمن ءِ زندھم روا کرتگ ات گُڈااِئے شرنہ ات کہ آیک انچُشیں سیاست یے لوٹیت کہ اُودا تشدّد مبوتیں!۔۔۔ پرچاکہ اگاں مئے کمٹمنٹ گوں زند ء بوتگ ات گُڈا ایدگہ درائیں راہ ءُ کشک پہ زند ءِ ساڈ آئینگ ءِ حاطرا بوتیناں؟نہ کہ درائیں سیاست یک ّ واب ئے ات، یک حیال ئے ات چُشکہ چارمکنڈ ء بؤکین ءُ تمنی سائیکی ءِ پیش ندارگ ءِ تہا بؤکیں درائیں سیاست یک واب یے ات کہ مردم ء ترس ءُ لرز یے زرت کہ اگاں باندا اِئے تمنی ءُ قبائلی سیاسی سروک حاکمی ءُ اقتدار ءِ تخت ء بننداں گُڈا گوں آیانی اِئے ذہینت ءُ پکری جاورانی تہا بازانی سرگُڈگ بنت!۔
پمیشا صبورؔ زندان ءِ تانائی ء حیال کنان بُوت کہ آئرا یک دگہ پمیں سیاست یے کنئگی انت کہ اُودا آئرا زندءِ رکھینگ چہ کلاں ساری ایں درجگ زندء دئیگی انت کہ نیکہ سیاست ء ؟
آئی حیال پکر کنفیوز اتنت ، جنجال اتنت کہ آوتی اِئے درائیں کسّہ ءُ آزمانکاں گوں کئے ء پکرتیں؟۔۔ ءُ چون بکرتیں ؟ کہ آیانی زندءِ المّیں واھگ چے ات؟۔۔۔ زندات یاکہ لہتین حشک ، سارت ءُ مرتگیں نظریہ ءُ پکر ءُ فلسفہ ؟کہ اِئے درائیں پکرانی ھچ معنہ ءُ ھچ متلب ئے درانہ بوت؟
’چے من تنے وھدی چہ اِئے جنجالاں در نہ کپتگ اؤں ؟۔۔۔چے من ء مدامی وتی قبائلی سائیکی ء جتاجتائیں رنگانی تہا پیش دارئگی ات کہ ایشانی درائیں مزّل سکیّ ءُ تشدّد ات کہ یک قبائلی سائیکی ئے اگاں ساری ء تشدّد ءِ اسکول ءِ تہا مزن بوتگ ات گُڈا آئرا گیشتر پُر تشدّد جوڑ کنئگ چے شرین حبرئے ات ؟۔۔۔ چے مارا اِئے گلزمین ءِ سرء زندگ بوئگ ءِ حاطرا ایوک ء تشدد ءِ راہ ءِ سرء روئگی ات یاکہ مئے زندگ بوئگ ءِ حاطرا دگہ راہ ھم پچ اتنت ؟۔۔۔چیاکہ مارا جاورانی تہاتشدّد کنئگ انچُش گران کپت چُشکہ سنگ ءِ چیرا مردم ءِ دست!۔
ءُ مئے زندگ بوئگ ءِ ایدگہ راہ کجا اتنت؟
صبورؔ حیال کنان بوت زندان ءِ سائیں دیوارانی تہا آئرا وتی باندات ءِ باروا وتی گوئستگیں روچانی سرء پکر جنئگ ءِ یک نوکیں موکہ ئے رستگ ات؟۔





	ریاض ؔ ، ایوبؔ ءُ صبورؔ ءِ شھکیسیتانی نیام ء پرک ء اگاں کسّے زانگ بلوٹیتں گُڈا یک دمانے ء ایوبؔ اُوشتوک گندگ بوت، ءُ دوئمی نیمگا واجہ کار صبورؔ ءِ جاہ ءُ اندر گندگ بوت کہ ریاضؔ ھمے ہردوکانی نیام ء اُوشتوک درابُوت۔
یکّ نیمگ ءُ کشک یے ء واجہ کار صبورؔ ات کہ پرآئی زند ءِ آئیڈیل ءُ تکمیل ءِ حبّ ءُ واھگ انکس استت کہ آہرصورت ءُ ہرحالت ءُ ہر جاور ء وتی زندء ھمے آئیڈیل ءِ ڈول ء گوازینگ لوٹیت ءُ ایشی تہاھچ کمتی ءُ ھچ کمزوری یے نہ لوٹیت کہ برے برے آوتارا پرے حبر ء سکّ ملامت ءُ حجالت حیال کرت کہ آتنے وھدی چہ وتی زندءِ آئیڈیل ء دورات کہ آئرا ھمے آئیڈیل ءِ سرء ہرڈول یے ء ءُ ہرپیما سربوئگی ات کہ پریشی آوتی بازیں شپانی بے وابی ء گوازینتگ ات ءُ وتی سرءِ مودان اسپیت کنان ات۔
ءُ آئی آئیڈیل سیاستکاری ات پمیشا آہرنیمگ ء پہکن ءُ مھکمیں سیاست ء سیاست کاری چارئگ ءُ گندگ لوٹیت کہ ھمے سبب ء آوتی چارمکنڈ ءِ راج ءُ چاگرد ءِ سرء مدام ایرادبست چُشکہ کسّے آئی آئیڈیل ء گوں ھم تپاک نہ ات!۔۔۔ چیاکہ بازسیاستدان باز رنداں رھتبی ءُ قدامت پرستیں حیالانی واھند درابوتنت کہ آمدام پرآئی سامراج ءِ کاسہ یس اتنت یاکہ سرکار ءِ بگل بچّہ یاکہ چلم زیر! ءُ آلوٹیت کہ یک انچُشیں سیاست دان یے جوڑ ببیت کہ آئی تہا نہ مروچیگین ءُ نہ کہ گوئستگیں ساستدانانی رھبت پرستی ، چلم زیری ءُ رجعتی ءُ پکر ءُ عمل گندگ ببیت!۔
ءُ چہ وانوکیں نسل ءِ لہتیں مردماں بگرتاں راج ءُ چاگرد ءِ تہازند گیں بازیں دگہ مردمانی تہا واجہ صبورؔ ءِ پمن یکّ آئیڈیل یے زندگ ءُ برجا ات کہ اوّلی قبائلی ءُ تمنی پکرانی سادگی تہا انونین پرپیچیں سیاست کاری ءِ تہا ہردوئمی مردم چہ وتی آئیڈیل ء سُست ءُ جہل ء حیال کرتنت ءُ کسّ گوں کسّ یے ء وش نہ ات کہ ہرمردم دوئمی ءِ چمّ ءِ تہا کنٹگ یے شوھاز کرت ءُ وتارا پاک ءُ صاف حیال کرت کہ چہ سیاست کاری گیش چُشکہ آیاں پیلوئیں بنی آدمانی شوھاز بکارات نیکہ ایش کہ مروچیگیں جاورانی تہا کئے چے ءِ چیز یے درانگاز بکرتیں کہ چہ آئی راج ءُ چاگرد دیما نشتیں ؟۔۔۔ایشراکسّے نہ چارت پرچاکہ قبیلہ داری ءُ تمنداری ءِ ساد گیں آئیڈیل ءِ تہا انونیں جدّت پسندی ھوار سوار بوآن یک پرپیچین جاوریے دیما آورتگ ات کہ ایے پرپیچی ءِ تہا سردار چہ کلّاں برز تریں درجگ یے ء اتنت کہ پدا ہرکسّ ھما آئیڈیل ء چُشکہ سربوئگ لوٹیت۔۔۔۔یعنے ہرمردم سردار ءُ مزن، سروک ءُ راہ دربربوئگ لوٹیت کہ آیانی اِئے راہ دربری ءُ سروکی ءِ سبب ھمیش ات کہ آدُرا چہ سردار ء بگرتاں یک نیستگار ءُ گریبین مردم یے ء وتارا دوئمی ءِ سیاد، وارث ءُ بروبریں مردم حیال کرتنت کہ آراستی بروبراست انت، چیاکہ آیانی تہا گلامی ءُ جاگرداری دورءِ پرپیچی نہ اتنت کہ آچہ وتی ساد گیں قبیلہ داری ءُ یکّ جدید، نوک ءُ ماڈرن دورءِ تہا اگاں مادّی صورت ء نہ اتنت بلے پکری صورت ء ہرکسّ وتارا فیڈل کاسترو،ہوچی منہ، جواہرلعل نہرو، مھاتما گاندھی حیال کرتءُ چہ اِئے سروکاں چہ آوتارا حیال نہ کرت!۔۔۔ءُ آیانی اِئے واب آنکہ حیال صورت یے ء شراتنت کہ آپہ وتی نوکیں زندء واب گندان اتنت بلے دوئمی نیمگ ء آیانی مادّی جاورتنے وھدی کین ءُ لنگار ءُ مالداری ءُ امپ ءُ لڈءِ تہا ءُ قبیلہ داری دژمنداری آنی تہا گوئزان اتنت کہ ایوک ء آیانی راج ءِ لہتیں وانوک شارانی تہا آبات اتنت یاکہ نوکری آنی تہا ھورءُ ھواربوتگ ات، نہ کہ آیانی میتگ ءُ حلکانی زندءِ تہا حشکاوگیں ملک ءُ میراثانی سرء نندوک آوتی شپ ءُ روچ ءُ روچ ءُ شپّ کنئگ ءِ ایلاک اتنت۔
واجہ صبورؔ ءِ اِئے آئیڈیل ءِ حبّ ءُ واھگ بزاں ایوک ء آئی وتی ذاتی نہ ات بلکنا ایشی دروشم راج ءُ چاگرد ءِ تہا ات کہ آئی ڈگار سادگ ءُ صاف ءُ پاک ات کہ ایدگراں سادگ ءُ پیک حیال کرتنت !
چُشکہ صبورؔ وت وتی جہد ءِ سیاسی سروکانی باروا زانیتکہ کہ گوں ملک ءُ حاکماں آیانی گپّ ءُ حبرپمیشا دیمانہ شُت کہ آوت وتارا وتی ملک ءِ حاکم حیال کرتنت ءُ ایدگہ ڈنّی قوتان آمدام ڈنیّ حیال کرتنت ءُ آیانی لوٹ ھمیش ات کہ اِئے ملک ءِ تہاآیان بروبریں سیال ءُ وتی ھم کوپگ حیال کنئگ ببیت ءُ پدا گوں آیان ء گپّ جنئگ بیت ، نہ کہ دوئمی صورت ء آآحاکمان برز ء وتارا جہل نندگ ء پہ وت یک میار ءُ شگان یے حیال کرتنت!
 ءُ دفاقی حاکمی، بنجاھی حاکم اِئے قوم ءِ اِئے نفسیات ء اِئے سائیکیء چہ چُشکہ نابلد ءُ پجاروک اتنت ، پمیشا آیانی نیام ء مدام یکّ جنگ ءُ جیڑھ یے استت کہ آجیڑھ صبورؔ ءِ حیال ء پہ مادّی ایں چیزانی پجارینگ ء نہ ات، پرچاکہ آیانی وتی سیاسی سروک ، سردار ءُ راہ دربر گیشتر وتی وت واجہی ءِ مارشت ءِ پیلوی ءُ سرجمی ءِ پلّہ مرز ات انت نیکہ پہ اسکول ، کالج، کارجاہءُ کارخانگ ءِ پچ کنئگ ء !۔۔۔ ءُ ھمے سببء وفاق ءُ بنجاھی حکومت، آیانی اِئے جہلانکیں مارشت ء پوہ نہ بوت ءُ گوں آیان مڑت ءُ مدام آیانی نیام ء جنگ ءُ چوپ برجاات، چُشکہ اِئے جنگ ءُ چوپ ھچ نہ کٹیت!۔
آیان اسکول ، کالج، اہسپتال ء کارجاہ آنکہ بکاراتنت بلے آاِئے درائیں کاران وتی دست ء گوں کنئگ لوٹیت چیاکہ آیانی سادہ گیں سائیکی ءِ پُشت ء یکّ لہڑیگین ءُ جشوکیں زردّ ءُ پکرئے استت ، کہ وھدئے آوتی ’دورانی‘ یاتاں کپتاں ، پرچاکہ آیانی دورچہ جائیکہ راست اتنت یاکہ سرزیاتی ایں گپّ،بلے آیانی یک جمعی لاشعور یے استت کہ آوتارا وتی ھمے جمعی لاشعور ءِ بہر یے حیال کرتنت کہ باز اِئے لاشعوری نزینکی ءُ سیادی ء وتی سرزیاتی ایں گپاّنی تہا گوں نائل ءُ نینواؔ ءُ گوں نمرودؔ ءُ نیوجدّ نزارّؔ ء گوں بست ءُ باز ایشرا گوں میرجلال جان ءِ شست ءُ شش تمنان گرھن دات ،بلے ایش آیانی راج دپترءِ یک راستیں حبریے ات کہ آیانی تعلقداری ءُ رشتگ گوں یک دراءُ نادرائیں گوئستگیں روچان بندوک اتنت کہ چہ ایشی کسّے انکار نہ کرت۔۔۔۔بلے نوں اِئے یک آئیڈیل یے ءِ پیما ہر وانوک ءِ دماغ ءُ پکرءِ پشت ء ساڑی ءُ موجودات کہ ما ھم اِے دنیاءِ مردماں، مارایکّ زبان، یک دورءُ ربیدگ ءُ یکّ رسم ءُ رواج یے اسست کہ اگاں ہرمردم ء اِئے حق است کہ آوتی زبان، وتی راج ءُ چاگرد ءِ سرء پہر بنندیت گُڈا چے آیان اِے حق نیست؟۔
بنجاھی حکومت ءِ تہا ھما مردم کہ آاِئے ملک ء یکّ جدیدیں ءُ نوکیں ریاست یے حیال کرتنت ءُ زانتنت کہ اِئے مردم کہ درائیں ملک ءِ آیاتی ءِ 5 بزآتنت ،آیان بنجاھی حکومت ءِ تہا ءُ نوکیں ریاست ءِ یک المیں بہر ے چون جوڑ کنئگ ببیت؟
ءُ بنجاھی حکومت ءِ تہا وانوکیں ریاست ءِ یکّ المیں بہرئے چون جوڑ کنئگ ببیت؟
ءُ بنجاھی حکومت ءِ درائیں چن ءُ لانچ تنے وھدی چُشکہ دگہ پیما اتنت کہ ادا آڈول ء دیمرئی بوئگا نہ ات چُشکہ ملک ءِ ایدگہ بہرانی تہا بوئگا ات، ءُ بنجاھی حکومت ءِ تہا ءُ اِے ملک ءِ بازیں مردم اِے مردماں ء ھم وتی حقء دئیگ لوٹیت، بلے اِئے 5 بز ءِ سائیکی ء چُشکہ نہ زانتنت ،پرچاکہ آیانی ایراد ھمیش ات کہ ایشانی سروک ءُ سردار دیمری نہ لوٹ انتءُ بدلی سدلی ءِ مزاحمت کن انت!
پمیشا بنجاھی حکومت ءِ تہا باز مردم ایشانی بگاوت ء گوں تیرءُ پتنگاں دارئگ لوٹیت، چیاکہ اِئے ملک دنیا ءِ نکتہ ء یکّ نوکیں ءُ جدیدیں ریاست یے بوئگ لوٹیت ءُ آیانی اِے واب ءِ پیلوی ء یکّ قبیلہ داری ءُ تمنداری ساد گیں سائیکی یے دیما نہ اشت!۔۔۔ پمیشا انونیں ریاست اِے مردمانی بگاوت ء چہ تنک احتگ ات کہ آایشان آخر چون یک تسبیح ءِ داتگ ءُ مورگ جوڑ بکنت؟
ءُ ریاست ءِ حبر ھم دروگ نہ اتنت پرچاکہ انونین دنیا قبیلہ داری ءُ تمنداری ٹولی آنی سیاست ء یکّ سسٹم ءُ یک رواج ءِ تہا آرئگ لوٹیت کہ کسّے ء را نوں انونیں ریاست نہ لیئت کہ آوتی میتگ ءُ حلک ءُ چہ ملک ء جتا بکنت؟
پمیشا یک ویلے درپیش ات، یک جنجالے استت کہ ایشرا نوں ہرمردم وتی وتی وابانی تہا جتا جتا بیان کرت کہ وت بنجاھی حکومت ءِ تہا باز اِئے جنجال ء پہ طاقت بنجاھی کشک ءِ تہا آرئگ لوٹیتءُ باز پوئیں حرام ایشرا پہ اِئے ملک ءِ وتی پائدگ ءُ سیت ءِ حاطرا الم زانت کہ ایشان ھم اِئے ملکءِ تہا حق دئیگ ببیت، آیانی ونڈءُ بہرء دئیگ ببیت ءُ اِئے ملک ءِ تہا آیانی پجار ببیت ءُ آیانی زبانءُ دسم ءُ دودان دیما برئگ ببیت ءُ آیاں ء بروبریں سیاد ءُ وارث حیال کنئگ بہ بیت۔۔۔ءُ واجہ کارصبورؔ ءِ آئیڈیل ھمیش ات کہ اِئے آئیڈیل ءِ شوھاز ء آاِئے ملک ءِ تہا درگیجگ لوٹیت!
 بلے باز چہ ایشی جتا کوھانی راہ گپتگ ات کہ وتارا جتا کنئگ لوٹیت کہ واجہ صبورؔ چہ اِئے جتائی ء دورات پرچاکہ آانونیں ریاست ءِ حقیقت ءُ راستی ء مننگ ء ات ، بلے آلوٹیت کہ ادایک ا نچشیں راج یے بیت کہ آاِئے ملک ءِ درائیں مردماں گوں راجی انصاف بکنت ءُ ۔۔۔۔اِئے راجی انصاف ایوکء ترقی پسندی ء ِتہا پوشیدگ ات!۔۔۔۔ءُ ھمیش آئی آئیڈیل ات ءُ ھمے آئیڈیل ءِ حاطرا آایدگرانی سرء ایراد بست کہ ادا لہتیں قبیلہ داری ءُ تمنداری نظام یے لوٹیت ءُ باز جتائی ءِ حبرء دات، بلے آئی آئیڈیل ھمیش ات کہ چے پیما اِئے کلب ءِ تہا یک انچُشیں راجی انصاف یے بیت کہ ادا ہرکسّ گوں وت ء وش بیت؟۔۔۔۔ کہ اِئے آئیڈیل گوں وھم ءُ وسوسگاں نہ بوت بلکنا گوں یک محمکیں ءُ پہکیں سکھت ءُ سکھیں ء گوں دیما احت نیکہ گوں راج دتپر ءِ نا بلدیں ادراک ے ء گوں!۔۔۔چیاکہ راج ءِ دپتر ءِ ادراک ء بگیر ہرمردم وتی وتی پیما اِئے ملک ءِ ستاء ء کرت، کسّے ایشرا مذہب ءِ نام ءِ سرء، کسّے سرداری ءُ جاگیرداری مائنڈسیٹ ءِ تہا بیان کرت بلے واجہ صبورؔ ایشرا مروچیگیں دورءِ روژنائییانی تہا چارت، ھما تہاری ءُ ھما روژنائی کہ آدرائیں ملک ،قوم، مذہب ءُ دودءُ ربید گانی سرء یک پیما احتگ ات ءُ ہرقوم ءُ ملک چہ اِئے کشک ء گوئستگ ات کہ اِئے راج دپتری ادراک کل دنیائی ات نیکہ پہ ہرملک ء جتا!۔۔۔آنکہ ہرقوم ء ملک ایشی تہا وتی پیما جہدکرت ءُ وتی چاگرد ءِ جاورانی تہا چیزاں ء چارت بلے ایش استت یکّ چیزیے! یک ادراک یے، یعنے ہرچیز دیما شت ، ہرچیز نوک بوت ، ءُ ہرچیز چہ نوکء نوک تر بُوت کہ راج دپتر ءِ رپتار ءُ گسّ پشت جت نہ کرت۔۔۔ اِے ادراک صبورؔ ءِ آئیڈیل ات!۔۔۔ ءُ اِے آئیڈیل ءِ حاطرا آئی موداسپیت بوآن اتنت۔
ءُ دوئمی نیمگ ء ایوبؔ ات کہ پرآئی راج ءُ چاگرد ءِ درائیں ادب ءُ اخلاق حاکوت اتنت ء پدگہ ھچ نہ اتنت کہ گوں آپ ءُ ہاد ءِ یک تیلانک یے ء بُور بُور ءُ بوتنت ءُ زیان بوتنت ، پیمشا جنگوجانیؔ آئی آئیڈیل جوڑ بوتگ ات کہ جنگوجانیؔ سریاب ءُ اگدہ بازار ءِ حاکم ات کہ چہ چرس، افیم ء بگرتاں ھیروئین ء درائیں چیزانی کاروبار ء کرت ءُ درائیں سیاہ کاریانی تہا بہر زُرت ، بلے کسّ برآئی دست تچک نہ کرت!۔۔۔۔آنکہ مہلوک با آئرا بلکنا دوست نہ داشت بلے دیما ہرکسّ چلم زوری ء کرت ءُ آئی دیما پاداحت چُشکہ دنیا ءِ درائیں ادب ءُ اخلاق چہ آئی وجود ء درکپان دنیاء روژنا کنان انت!۔
 ایوبؔ یکّ زمانگ صبورؔ ءِ آئیڈیل ءِ پشت ء تچان بوت، بلے رندء وھدئے لوکل بس ءِ تہا آئی من گوں جنگوجانیؔءِ مردمان جنگ ءُ جیڑھ بُوت ءُ پدا وھدیکہ آاگدہ بازارءِ تہا چہ جنگوجانیؔ ءِ مردمان لٹ وارت تو آچہ صبورؔ ءِ آئیڈیل ء چُشکہ دوربُوت کہ نوں آریاضؔ ء وتی ھمراہ کرت۔
بلے ریاضؔ نیکہ صبورؔ ات ءُ نیکہ ایوبؔ ، بلکنا آیکّ یے صبورؔ ات ءُ ایدگہ نیم ءِ تہا آایوبؔ ات۔۔۔یعنے آزند ءِ ھما سکیں آئیڈیل ءِ سرء باورنہ کرت چُشکہ ائے راہ ء واجہ صبورؔ پہ وت ء زرتگ ات ، یعنے اِئے ملک ءِ تہا وتی شناست ء درگیجگ ءُ وتی شناست ء منّینگ!۔۔۔
ریاضؔ ایوبؔ ءِ رزان چٹّی ء ھم نہ منّت، ءُ اگاں منّت بلے چیروکائی! ، بزاں زند ء انچُش گوازینگ لوٹیت چُشکہ آایشرا لسّ مردم گوازینتنت!۔۔۔ یعنے کم ءُ باز شر ءُ کمکیں گندگ ءُ حراب!۔۔۔۔نیکہ حدّا ءُ نیکہ ابلیس ءُ شیتان بس حدا ءُ شیتان ءِ نیام ءُ ریاضؔ یک لسّ آدم ذات یے!۔
ءُ نوں کہ آایوبؔ ء گوں ھمراہ بوتگ ات گُڈا چہ جنگو جانیؔ ءِ سفارش ء آشال ڈیوپلیمنٹ اتھارٹی ءِ دپترء بابو بھرتی بوتگ ات کہ جنگو جانیؔ آئرا شال ڈیوپلیمنٹ اتھارٹی ءِ تہا پمیشا بابُو جتگ ات کہ اُودا شال ءِ شارھمروچ نوں پراہ ءُ کشادگ ءُ دیما روان ات کہ ڈگارانی الاٹمنٹ ءُ بہرء بانک بوئگا ات ، نوکیں پلازہ ، مارکیٹ ءُ دکاّن بوئگا اتنت ءُ نوکیں ٹاؤن شپّ جوڑ بوئگا اتنت کہ یک زمانگے شال ء بگیر چہ ٹالانی دکاّن ءُ ترا کاناں دگہ کاروبار ءُ واپاریے نہ بوت کہ شال ءِ میوہ گانی بہا ھم کم ات بلے نوں سبزی مارکیٹ ، فروٹ مارکیٹ ءُ نوکیں ہوٹل ءُ رہائشی اسکیم جوڑ بوئگا اتنت کہ ایش قبیلہ داری ءُ تمنی زند چُشکہ یک شاری ایں زند ءِ تہا بدل بوئیگا ات ءُ قرنانی قرنین ھما زند چُشکہ چہ یے اسکول ، اہسپتال ،مارکیٹ پلازہ ءُ ٹاؤن شپ اسکیمانی تہا بدل بوآن ات، آنکہ ایشی بدل سدل ھما پیما نہ ات چُشکہ مردم لوٹیت، پرچاکہ ایش کرپشن ، موک ءُ مدام ءُ سیاہ کاری آنی دورات ، بلے ہرراج ء چہ اے جاوراں گوزئگی ات تانکہ لہتیں مردمانی کوشستان ایشی کشکّ سیدھا ءُ راست کنئگ بوتیںءُ ۔۔۔ریاضؔ یک زمانگے چہ صبورؔ ءِ آئیڈیلزم ءِ تہا تہاریں ہاسٹل ءِ تہا نندوک اِے راج ء یک راہ یے دئیگ ءِ واب گنداں ات یاکہ ایشرا راہ ء کشک یے دئیگ لوٹیت ۔۔۔۔بلے پدا چو ایوبؔ ء آاِئے درائیں چیزاں ء یکّ پریب ءُ یک دوکہہ یے حیال کنان بوت پرچاکہ آئی چارمکنڈ ء چہ بیوروکریٹاں بگیرتاں پولیس، تاں سردار ءُ میرءُ امیران درااِے کرپشن ءِ بہر اتنت ء اِے راج چوستین لِٹرو ء وتی راہ ء کشکء روان ءُ ات ءُ ایشی مزل زانگ نہ بوت۔
ءُ ریاضؔ زانیتکہ گوئستگیں روچانی ایش لہتیں سروک ایشرایک راہ یے دئیگ لوٹیتاں بلے پدا اِئے سروک ھم زرکمشتانی بہر بوتنت ءُ کسّ نہ زانیتکہ اِئے سروک کجا شتنت ؟ ءُ ایشانی زرکمبشت چے آسرئے ء رستنت کہ نہ رست انت؟۔
زندءِ سیاہ تہاری کرار کرار ریاضؔ ءِ حون ءُ ھڈّ ءُ دپّ ء سکّ کنان اتنت ءُ کرار کرار ریاضؔ وتی پدگ ءُ زندءِ اِئے سیاہ تہاری آں زانگ ءُ پوہ بوئگا ات ءُ کرار کرار آئرا اِئے آریپیں دنیاءِ تہا وتی جاہ ءُ ھند ءِ حیال آئیان ات ءُ کرار کرار آپوہ بوئگا ات کہ فیڈل کاسترو، فیڈل کاستروات ءُ ریاضؔ، ریاضؔ ات،لینن، لینن ات ءُ مارکس مارکس ات ءُ ریاضؔ گریبیں ھندے ء جاہ ئے ءِ یک گریبین مردم یے ات کہ آئرا وتی لاپّ ء ولینگی ات، آنکہ آگوں ایوبؔ ء بازیں چیزانی تہا ھم تپاک نہ ات، بلے آایوبؔ ءِ گوئشتن ءِ سرء شال ڈیوپلیمنٹ اتھارٹی ءِ تہا بوبو بوت ءُ جنگوجانیؔ آئرا نوکری دئیگا پدوتی شرت ءُ شرایتاں پرمات ءُ ریاضؔ اِئے درائیں شرت ءُ شرایتاں منت!۔ ءُ وتی بی۔ اِے چکاس ء پہ تیاری کرت ءُ گوں ایشی ھوار آوتی نوکری ء دست گیر کرت وھدیکہ ایوبؔ شال ءُ کراچیءِ نیام ء سفرکنان بوت کہ آنوں ’ھیروئن‘ ءِ واپار ءِ تہا بازدیمی شتگ ات ۔
ریاضؔ ءِ دپتر سریاب روڈء گُٹّگانی اہسپتال ءِ کرّ ءُ گوئرات کہ اُودا آچہ صحب بگرتاں شام نشت، الائٹمنٹ ،ٹھیکہ دارءُ انجینئراں نندءُ نیاد کنان بوت۔۔۔۔
جنگوجانیؔ ءِ حیال ات کہ آریلوائی ءِ کرّ ءُ گوئرا یک مزنیں زمین ءِ ٹکّر ےء پہ بہا بزرویت ءُ کم کمیت ء بزوریت تانکہ اُودا یکّ نوکیں ٹاؤن شپّ اسکیم یے جوڑ بکنت کہ نوں آئرا خبر کپتگ ات کہ شال ءِ تہا چہ کلّان مزنیں واپار زمین بہازورئگ ات کہ ایش یک ٹھریے ات کہ بلکنا چہ سون ءُ سھر ء گیش زمین ءِ بہا جوڑ بوتگ ات ءُ جنگوجانیؔ لوٹیت کہ ریاضؔڈول یے نہ ڈول یے ھمے زمین ء آئی نام ء بکنت، کہ آئی اوّلی دعویٰ ایش ات کہ اِئے ریلوائی زمین نہ ات بلکنا یکّ زمانگ یے ایش جنگوجانیؔ ءِ مردمانی زمین ات کہ چہ شال ءِ زمین جنمب ء پد سرکار ایشرا ریلوائی ءِ زمین جوڑ کرتگ ات ءُ جنگوجانیؔایشرا وتی زانت وتی قبیلہ ءِ میراث حیال کنان بوتگ ات۔
ریاضؔ اِے کار ء آنکہ ایوک کرت نہ کرت پرچاکہ ایش ایدگہ مال گزاری ءِ کاری آنی کارات بلے جنگوجانیؔ ء تسلاّ ات کہ ریاضؔ ءِ اُودا بوئگ پرآئی دلجمی ات کہ ایوک ء ریلوائی ءِ زمین ءِ کار نہ ات بلکنا شال ڈیویلپمنٹ اتھارٹی ءِ تہا بازیں دگہ کاراتنت کہ اُودا آئی یعنی جنگوجانی ؔ ءِ یک مردم یے بوئگی ات تانکہ آئرا مال بدنت!۔۔۔ءُ ریاضؔ اِئے ڈولیں کارانی بُود داشت!۔
ءُ ریاضؔ وھدیکہ چہ وتی دپتری کاراں دست ھلاس بوت توآایوبؔ ءُ جنگوجانیؔ ءِ دیوان پہ درکپت۔ کہ نوں ریاضؔ ہاسٹل ء اشتہ گت ءُ سریاب ء پرنگی آنی زمانگ ءِ یک ’ھٹ‘ ءِ تہا وتاک ات کہ ایش شال ڈیویلپمنٹ اتھارٹی یعنے ایس۔ڈی۔ اے میراث ات ءُ اِئے ھٹ زیبائیں’ھٹ‘ یے ات کہ آئی چارمکنڈ مزنیں درچک انگورانی باگچہ یے ات کہ چہ ڈنّ ء ھٹ ءِ ٹین ءِ چادررابوت کہ ایدگہ ھٹ چہ باگ ءُ باگیچہ آں گِڑد ء گِس درانہ بوت۔۔۔
ءُ اداشپّ ء برے برے ایوبؔ پہ شراب ورئگ ءُ پہ چرس کشگ ء احت۔ ریاضؔ چہ وتی زندء وش ات ۔ چیاکہ آحدا بوئگ نہ لوٹیت ءُ آشیتان ھم بوئگ نہ لوٹیت،۔۔۔۔بس آنیام نیام ء دوشتگ لوٹیت کہ اِئے زند ءِ تہا ہرمردم ھمے درنیام ءِ راہ ءُ کشک ءِ سرء وتی عمراں پیرکرتنت ءُ پدا کرتنت ءُ بازکم مردم صبورؔ ءِ پیما جواھر لعل نہرو، نطشے، ہوچی منہ ، ابرٹ کامیو، سارترؔ ءُ کرشن چندر، لینن ء مارکس ء نہ زاناں کئے کئے بوتنت؟۔۔۔۔بلے اِئے یکّ جتائیں زندئے ات چُشکہ ایش ہرمردم ءِ وسّ ءُ واک نہ ات ءُ ریاضؔ نوں وتی دل ءِ تل ءُ توکاں اِے حبر ء پہ شری زانتگ ات ءُ پوہ بوتگ ات کہ آئرا شال ءِ ھمے ایس،ڈی،ائے دپتر ء پیربوئگی ات، سرکنئگی ات ءُ پدا مرئگی ات ۔ چے زندءِ آسرھمیش ات؟ چے زند سرکاری نوکری ات؟ چے زند ملام ، رشوت ءُ کرپشن ات؟ پریبءُ دوکہہ ات یاکہ زندءِ دگہ معنہ ءُ متلب یے ات؟۔۔۔ءُ اگاں ایشرادگہ معنہ یے ات گُڈا ایش کجا ات ؟ ءُ ریاضؔ اِئے درائیں چیزاں ء پشت ءُ پد جتگ ات!۔






سلیم جانؔ چہ ہاسٹل ءِ بُرز ءِ منزل ء جہل احتنان بُوت کہ گوئستگیں شپّ ء بگرتاں مروچیگیں پیشم ءُ دیگر ء آوتی کمرہءِ تہا بند بوتگ ات ،چیاکہ کالج بندات پرچاکہ تنے وھدی واجہ صبورؔ بندی ات کہ گوں آئی لہتیں دگہ سنگت گرپتار اتنت کہ نوں ورنائیں وانندگانی گلّ ءِ لوٹ ھمیش ات کہ تانکہ واجہ صبورؔ ءِ پشت ء جنوکیں دُوبہ گاں زورئگ نہ بوت کالج بندما منت۔
ءُ ھمروچ ہاسٹل ءِ تہامچّی ءُ دیوان اڈدئیگ بوتنت ءُ ہرنیمگ ء واجہ صبورؔ ءِ مزن مزنیں عکس ءُ تصویر دیوالانی سرء جنوک چمانی تہا احتنت ءُ گلّ ءِ مردمانی لوٹ ھمیش ات کہ واجہ صبورؔ ء مُپت یے حدایکّ اخلاقی جرم ءِ تہا ءُ یکّ فوجداری مقدمہ ءِ تہا بندی کنئگ بوتگ ات کہ آبارامؔ ءِ قاتل ات ، بلے ہرکسّ زانیتکہ کونسل سیشن ءِ شپّ ء واجہ صبورؔ ءِ گچین کاری ء پدکہ ایکوارے پدا گلّ ءِ سُروک ءُ راہ دربرچنئگ بوتگ ات، بارامؔ ءُ سفرؔ ء سوک احتگ ات پرچاکہ بازیں چیزانی تہا آواجہ صبورؔ ءِ راہ دربری ءُ سروکی کبول کنئگ ء پہ تیار نہ ات کہ آآئرا نوں گوں رجعتی قوتاں ھم تپاک حیال کنان بوتگ ات ۔یعنے ایش کہ واجہ صبورؔ وتی بازیں لوٹانی سرء مصلحت آمیزی اختیار کرتگ کہ وت سفرؔ ء خبرنہ ات کہ واجہ صبورؔ ءِ اِئے مصلحت کوشی ءُ نرمی چنکس کرتگ ات ءُ چون ات؟۔
بگیر چہ ایشی کہ اِئے دُرا پکری صورت ء لہتیں اڑءُ جنجال اتنت کہ مئے دورانی اگدہ زیرانی دماغ ءِ پشت ء چُش کِرم ء سُرسران اتنت کہ وت آھمے پکری جنجال ءُ پرپیچی آں ھچ زانگ ء نہ ات کہ ایشانی سروبُن کجا ات؟ ۔۔۔بلے آچُشکہ پرے حبران پہک سکھت کرتگ ات کہ زند ایوک ء پکرانی تہا پدّر بوت، پکرانی حیالانی تہا مزن بوت ءُ حیال ءُ پکرانی تہا ایشی ردوم ءُ دیمرئی بوت، ءُ آچش کہ تنے وھدی نہ زانتنت کہ پکرءُ حیالانی گوں زندءِ ٹھوس ءُ سکین راستی ءُ حقیقتان چے ھمسیادی ، چے نزینکی ءُ چے سیادی یے ات؟۔۔۔چیاکہ پرآیان پکر ءُ حیالانی دنیا انکس سرسبز ءُ انکس آبات اتنت کہ آھمے پکرانی سرء چُشکہ چہ وتی زندءِ ھمروچیگیں راستی ءُ حقیقتانی سرپدی ء زبہر اتنت۔۔۔بلے ورنایانی المین سلاح ءُ ازباب ء چُشکہ آیانی پکرءُ حیالانی لہڑئگ ءُ مستی ات گُڈا آہاسٹل ءُ کالج ء میتگانی تہا وتی پکرانی زارگ ءُ لہڑئگ ءُ جوش ءُ جش ء وتی باثانی تہا درکرت کہ کئے رجعتی ات؟
کئے سامراج ءِ رزان چٹ ات؟ کئے چہ وت واجہی ءِ لوٹ ء پشت ء ات ءُ کئے صوبائی وت محتاری ءِ لوٹ ءِ یلّہ مُرز ات؟۔۔۔۔ءُ آیانی زندءِ یکّ مزنیں بہرئے چُشکہ ھمے باثانی تہا گوئست ،پرچاکہ ھمے باثانی تہا آوتی جندءِ چُشکہ ذات ء اناّ ءُ ’ایگو‘ ءِ پشتی وانّی ء کنان ، ڈنی دنیا ءِ دیما وتی جندءِ ذات ءِ برحقّی ء ثابت کنئگ لوٹیت، چُشکہ مئے دورانی اگدہ زیراں وتی ذاتّ ءِ پدّر کنئگ ءِ واھگ گیشتر دوست اتنت!۔۔۔ ءُ پرچا مبوتین؟۔۔۔چیاکہ وتی ساد گیں تمنی زند ء پدوھدئے آنوں راج دپتر ءِ چھیل ءُ چانکانی تہا وتارا دیست ءُ مارشت کرت گُڈا ہرنیمگ ء آوتی عکس ء چارت ، وتارادیست، وتارا دروت دات، ءُ وتارا سجدہ کرت ءُ وتارا دنیاءِ بنجاہ ءُ مرکزی حیال کنان بوت ، پرچاکہ آچہ ایدگران کمتر نہ ات ، بلکنا ایدگرانی ھم کوپگئیں سیاد ءُ وارث یے ات ءُ وتی کؤل ءُ حاندان ءِ چمّ ءُ چراگ ات کہ آوتی تمنی ءُ قبیلہ داری درجگ ءِ تہا چہ کسّ یے ء سست نہ ات۔
ءُ اِئے سائیکی ءِ نشانی کونسل سیشن ءِ تہا چہ واجہ سفرؔ ءُ بارامؔ حدامرزی ءِ ھما گوئشتا نکاں چہ پدّر بوُت کہ آکونسل سیشن ءِ بندین دیوان ءِ تہا واجہ صبورؔ ءِ سرء دوبہ آں دورداتگ ات انچُش کسّے وتی گِس ءِ پولنگ ، لیگارءُ پوت گِلان ھمسایگ ء بندین مچّی ءِ تہا واجہ سفرؔ ءُ بارامؔ چہ زاہ ءُ دُشمان ء ابید ایدگہ ہرچیز گوئشتگ ات ءُ صبورؔ ءِ سرء درائیں دوبہ آں جتگ ات ، درائیں الزام پرداتگ ات ءُ آئی ء یک ناششتگیں دزان یے کرتگ ات، دورداتگ ات ، ۔۔۔بلے واجہ صبورؔ اِئے درائیں چیزاں ، اِئے درائیں دوبہ ءُ الزامان برداشت کرتگ ات کہ چہ وتی برداشت ءِ سبب ء بلکنا درائیں ڈیلیگٹس آئرا یکوارے پدوتی راہ دربرگچین کرتگ ات کہ رندء وھدے آچہ ہال ء ڈنّ ء درکپتگ ات تومچی ءِ تہا لہڑئگانی جش ءُ پترءِ تہا سفرؔ ءُ بارامؔ ءُ واجہ صبورؔءِ ایدگہ مردمانی نیام ء مڑوکائی ءُ جنگ یے پاداحتگ ات کہ چہ کسّے ءِ وتاس ءِ فیئرءُ ، زانگ نہ بوت کہ چہ اِئے نیمگا کہ چہ آنیمگا بارامؔ ء تیرئے لگتنگ ات ءُ آمرتگ ات کہ پہ سفرء آشہید یے جوڑ بوتگ ات بلے پہ ایدگران آوتی دستانی تہا چُشکہ وتی مرگ ء وت لوٹیتگ ات ءُ خوک بوتگ ات !۔۔۔۔ کہ حدا مرزی بارام ؔ استت ھم یکّ آتش ءُ آچے کہ ایدگرانی دیما وتی نابودی ، نالائکی ء بردشت نہ کرت کہ تمنی ءُ قبیلہ داری ءِ سیاہ گیں سائیکی ءِ تہا بارامؔ وتی مٹ وت ات کہ پرآئی چہ پکری ء حیالی ایں باثان گیِش آئی وتی قبیلہ داری زارگ ءُ غصّہ گیشترین درجگ یے داشت!۔۔۔ءُ کونسل سیشن ءِ شپّ ء آوتارا ایشی بہر کرتگ ات یاکہ ھمیشی بہر بوتگ ات!چُشکہ بارامؔ ءِ پیما بازیں دگہ ورنا، وانوک ءُ ایدگہ مردم ایشی بہر اتنت کہ آوتی ھمے ساد گیں سائیکی ءِ تہا وھدئے وتی قبیلہ ءُ تمن ء یات کرتنت گُڈا آوتی درائیں پکر ءُ فلسفہ ء چہ دل ء برت، پمیشا دنیا آیانی ھمے بے باوری ء ناگت ء گمانین ضد ءُ ضدبازی ءُ دور کنئگ ءِ سرء برآیانی حبران سکھت نہ کرت،۔۔۔۔۔ چُشکہ گوں آیاں نوکیں دنیا ءِ تہا بؤکیں چہ صلہ ءُ تپاکی یے بھرم نہ کرت، بجّ نہ وارت، پرچاکہ قبیلہ داری ءُ تمنی سائیکی ناگت ءُ ناگمان وتارا پدّر کرت ءُ ۔۔۔۔وھدیکہ اِئے قبیلہ داری ضدءُ ضد بازی پادبیاتیں گُڈا پسّ ذھگ ءِ ذھگ پسّ ءِ ،ناکو، ناکو ذھتک ءِ ءُ براس، براس ءِ ءُ قبیلہ ، قبیلہ داری ءُ قوم ، قوم ءِ پراہ نہ کرت ءُ وتارا وتی ساد گیں سائیکی ءِ بہر ک کرت ءُ نتیجگ ءُ آسران نہ چارت کہ آئی اِے درائیں حرکت ءُ عملانی آسر چے درکپیت؟۔۔۔ءُ ھمے حاطرا چہ پرنگی آنی زمانگ ء بگیر تاں مروچیگیں روچ ء کسّ برآیانی سرء سکھت ءُ یکین نہ کرت۔۔۔پمیشا نہ کہ آدنیا ءِ حرابین مردم اتنت یاکہ آیانی تہا دگہ وڈّے استت ، چہ برنہ ۔۔۔۔بلکنا دنیا چہ آیانی ترست کہ وھدے آوتی ھمے لہڑئگانی زندگ کرتنت پدآیانی تہا ءُ یکّ مستیں لہڑو ءِ مستی ءِ تہا یاکہ حرّ ءِ حری ءِ تہا ھچ پرک نہ ات۔۔۔آنکہ باز مردم آیان ’پسّ گہان‘ حیال کرت کہ آیانی درائیں زند امت ءُ لڈ ءُ رمگ ءُ بزّ ءُ پسّ چارینگ ءِ تہا گوئزان ات کہ آیان گوں وتی رمگ ءِ پسّ ءُ بزّان یک مہر ءُ دوستی ءُ مہرانی ءُ محبت یے استت کہ پسّ ءُ بزّانی تہا مزن بوئگ ءِ سبب ء آیانی درائیں سائیکی ھم پسّ ءُ بزّانی پیما ات کہ دل ءِ ایش صاف اتنت ، بہادر اتنت، برداشت کرتنت ءُ برداشت ء زانتنت ، گرماگ ءُ سردی ء سارتی ایں سگیتنت ءُ دورین گرّ ءُ گٹانی تہا آبات وتی پسّ ءُ رمگاں چارینتنت ، پیمشا آیانی ھمے حاصیت ءِ سبب ء ھمروچیگیں دنیاءِ بازیں شانویس آیان گہان، یاکہ پسّ گہدگ ءِ حیال کرت کہ ایشی تہا بلکنا حقیقت استت یاکہ نیستت بلے اِے ا لمّیں حبرے ات کہ آیانی زند، آیانی سائیکی چوپسان سادگ ات کہ ھمے سادگی ءِ تہاناگت ء آیانی لہڑئگ ءُ جوش آیانی نہ زاناں چہ کجا تاں کجا مہ رسینت کہ چہ پرنگی آں بگیر تاں مروچیگیں جدید ءُ نوکیں ریاست ءِ تہا آوتارا فِٹ حیال نہ کرت کہ حرابی جدید ریاست ءِ تہا ات یاکہ آیانی پسّ گہانیں سادگ ءُ سافین سادگی یے ات؟۔۔۔۔بلے یک چیز ئے المّ استت کہ ایوک ء انونین نوک ءُ جدیدیں ریاست بلکنا انکس کہنگ نہ ات کہ اِنکس پسّ گہانین سادگی ءُ صافدی ، غصّہ ءُ جوش ات کہ نہ گوں پرنگی آں ھم تپاک اتنت ءُ نیکہ گوں انونین جدید ریاست ءِ تہا آیانء ھندءُ جاہ رست بوت؟۔
ءُ آچُشکہ پہ نوکیں ریاست ء یک ریشین ٹپّ ءُ چٹّ یے اتنت کہ آیانی صافدین ءُ سادگیں ءُ پسّ گہانین سائیکی ءِ ناگت ءُ ناگمانیں ، کارءُ کرد ءِ سرء نوکیں ءُ جدیدیں ریاست ھم چُشکہ بے وس ات۔۔۔چُشکہ ساری ء پرنگی آیانی ھمے جوش ءُ لہڑئگ ءُ ناگتیں کار ءُ کردانی سبب ء آیانی ملک ء دو، سّے بہر کرتگ ات کہ یکّ بہرے ایران، یکّ ہندوستان، ءُ یکّ یے اوگانستان ء دئیگ بوتگ ات پرچاکہ وتی دوراندیں کوہ کوچگانی تہا رمگءُ مالان چارینان آچہ ایدگہ تہذیب آں دوروتی دنیا ءِ تہا وش اتنت ءُ وھدے آسما کرت تو آیانی ڈگار سئے بہران بہر بوت ءُ آجدید ءُ نوکیں ریاست ءِ تہا وتارا ساڑی ءُ موجود زانت کہ نوں گوں وتی اِے سافدین ءُ سادگیں سائیکی ءِ تہا ’مسّ فٹ‘ درا بوتنت کہ آیان چُشکہ وتی اِئے سافدین ءُ سادہ گیں سائیکی ء درآئیگی ات ، بلے چون؟۔۔۔ آوت نہ زانتنت کہ تنے وھدی آمدام وتارا وتی زارگ ءُ غصّہ ءُ لہڑئگانی تہا پدّر کنان ات۔۔۔چُشکہ پرآیان دگہ ھچ راہ ئے پشت مہ کپیت؟
ءُ ہرکسّ زانیتکہ بارامؔ کونسل سیشن ءِ شپّ ء بندین مچیّ ءُ دیوان ء پدواجہ صبورؔ ءِ گیچین کاری ءِ سرء سوک وارتگ ات ءُ سفرؔ ءِ ھمراہ بوتگ ات ءُ پدا آیانی یعنے صبورؔ ءِ وتی ورنایائی نیام ء جنگ بوتگ ات ءُ بارامؔ جنئگ بوتگ ات ءُ صبورؔ ءُ آئی سنگتان بندی کنئگ بوتگ ات کہ سفرؔ ءُ بازیں مردم ھما شپّ ء گرپتار بوتگ ات رند ء ھلاس بوتگ ات ، بلے واجہ صبورؔ بندات ءُ کالج ھم بندات۔۔۔ءُ سلیم جانؔ چہ وتی کمرہ ء درکپتگ ات ءُ چہ تہار ءُ تاموریں ہاسٹل ءِ پاد کلّاں جہل ایر کپاں ات ءُ آئرا وتی دل ءِ تہا ہاسٹل ءِ گوئستگیں روچانی آہو ءُ گل ءُ چچاڑانی یات ءِ تہا یک زھِیر واری یے بوئگا ات ، چُشکہ چہ آئی دل ء چیز یے سستگ ات ءُ چہ آئی دل، دلجم بیت ءُ آئرا یکّ تسلاّ یے برسیت ءُ یک ّ ایمنّی ءِ مارشت یے دست بیت۔۔۔!
بلے ہرچنت کہ سلیم جانؔ ءِ ھمے زھیرواریں حیال آئی دل ء پاداحتنت گُڈاآوتارا ھمنکس گیش بے وسّ ءُ لاچار حیال کنان بوت چُشکہ زندگانی آئی وسّ ءِ کاریے مہ بیت؟۔۔۔۔چُشکہ زندگ بوئگ پرآئی سکّ گرانیں حبرے ببیت؟۔۔۔۔چُشکہ ہرچیز چہ آئی وسّ ءُ واک ء دُور ببیت کہ آوتی جندءِ ساہ گرئگ ء پہ محتاج ءُ احتاج بیت چُشکہ اِے زندءِ عمل ءُ حرکتانی مرئگ ءُ زیان بوئگ ءِ تہا آھم مران ات، ہرساعت ءُ ہردم مران ات کہ نیکہ وت مرک ءُ نیکہ وتی زندءِ سرء آئی وسّ استت، چُشکہ یہ نہ زانت کہ آاِئے دنیاءِ تہا پرچے پیدا بوئگ؟ کئے ء پیداکرتگ؟ءُ چون پیدا کرتگ؟۔۔۔چُشکہ اِئے درائیں زندیک ہنگا میّت یے ات ، یکّ حادثہّ ءُ یکّ ناگت ءُ گمانین چیز یے ات کہ زانگ نہ بوت کہ آخر اِئے مارشت ءُ مارئگانی درنیام ء آئی وجود ءِ معنہ چے ات؟۔۔۔
ءُ سلیم جانؔ وتی پکرانی اسپانی سرء سوار چہ ہاسٹل ءِ تاموریں پادکلاں جہل کپان نہ زانت کہ آکجا بروت؟۔۔۔
ساری ء وھدئے ہاسٹل آباد ات ، وھدئے ہرشپّ مچّی ءُ دیوان اتنت، کوکار ءُ جگاّ اتت، ورنایانی غلبدگ ات، کھندگ ءُ ٹکاہ ات۔۔۔
وھدے واجہ صبورؔ گلءِ سروک ات ءُ واجہ سفرؔ وانندہ گانی گلّ ءِ نائب سروک ات ءُ وھدئے واجہ کارصبورؔ کمرہ ءِ تہا چہ افریکا بگرتاں امریکا ءُ لاطینی امریکا ءُ چہ ایشیاء ء بگر تاں آسٹریلیا دنیاءِ درائیں مذہب ،قوم ءُ ملک ءُ دور ءُ ربیدہ گانی نیام ء واجہ صغیرؔ ءِ شیئرانی تپد ءُ گرمائشت ء ھم ماراشت کنئگ بُوت کہ نوں چہ ایشان یکّ چیز یے ھم نہ منتگ ات ۔۔۔یک ّ چیز یے ھم پشت نہ کپتگ ات ءُ ہرچیز وتی جاہ ء سکّ ءُ سارت سنگ بوتگ ات!۔۔۔چُشکہ وھدوتی یکّ جاہ ئے ء اُوشتاتگ وت کہ دیمی جزّگ ءُ پشت گنِزگ ہردوہ پرآئی ارواح ءُ گرانین بار ے جوڑ بوتگ ات کہ ایوک ء سلیم جانؔ وتی ھڈ ءُ حونانی تہا زانیتکہ آچہ وتی جندءِ وجود ءُ مارشتان چنکس دلپدردات؟۔۔۔
بلے سلیم جانؔ ءِ دل ءِ حالان چُشکہ کس نہ زانت کہ آاِئے ورنائی ءُ کسان عمری ءِ تہا چنکس مزن مزنیں اذّیت کوشی ءُ ڈکھ ءُ ویلان چہ گوئستگ ات کسّ نہ زانت ۔۔۔کہ ایوک ء آئی زھیرواری ءِ مارشت انکس اتنت کہ ہرگوئزوکیں وھدءِ یات گیری آئی درائیں پکری ردوم ء داشتءُ آوتارا یکّ مروکیں مارشت یے ءِ تہا گٹءُ گرپتار حیال کرت چُشکہ اِے زمین ءُ آزمان ، ءُ اِئے جمبر ءُ تچکین پٹّ ءُ میدان پرآئی مبوتینان ، چُشکہ آچہ وت ءُ چہ اِئے دنیاء، چٹ جتا یک بیگانگیں دنیا ءِ مردم یے ات کہ اداایوک ء مارشتانی تندور زراب کرتان ءُ پگرانی بنڈکّ جمجلاں کنان گندئگ بوتنت کہ اُودا تورئگ ءُ مارشتانی پرّونک سوھتکاں ءُ حاک بوتنت!۔
سلیم جانؔ ءِ اِے مارشت چُشکہ گوں آئی چہ بن ء گون اتنت یعنے چہ بندات ء چہ کسانی ء آئرا وھدءُ پاس گوئزنگ ءِ یک مارئگ ءُ مارشت یے زرت ءُ پہ آرام ء نہ نشت کہ آمارشت ء تانکہ کسان ات پوہ نہ بوت، بلے گوں وھدءِ تہر بوئگا آئی اِے مارشت آئی دل ءُ زرد ءِ جہلانکییانی تہا روھتگ جنان بوت کہ رندء ایش آئی درائیں وجود ءُ ہستی ءِ یک ناجتابؤکیں بہریے جوڑ بوت کہ آمدام وتارا وتی ھمے زھیرواری ،مونجائی ، دل گرپتگی ، دلپدردی ، ءُ دُور چُشکہ یکّ حجالتی ءُ ملامتی ءِ مارشت ءِ تہا آوتارا دیست ءُ چارت کہ آچہ وتی ھمے مارشت ءُ تورئگانی سبب ء چُشکہ چہ ایدگہ دنیاء جتا ات ، بیگانگ ات ءُ یکتا ات کہ آئی چارمکنڈ ءِ دنیاءِ تہا تورئگ ءُ مارشت ءِ جاہ ء یک سادہ گیں ءُ صافدین سائیکی یے کارپرماات کہ آئی تہا یک ذات یے ءِ نازرکیں جوزگ ءُ لہڑئگانی چُشکہ ھچ معنہ ءُ متلب یے نہ ات ، بگیر چہ ایشی کہ اُودا ہرکسّ وتارا تونگر جوڑ کنئگ ء پہ سرین بندات ، ہرکسّ وتارا بروبری ءِ مزلان پجّارینت ءُ وتی حیثیت ءُ درجگ ء منیت ءُ وتارا دیما برت، بلے سلیم جانؔ چُشکہ گوں وتی راج ءُ چاگرد ء ھمراہ بوئگ نہ لوٹیت، چیاکہ آئی مارشت ء تورئگ چہ کسانی ءُ گوئنڈی ء وتی ایدگہ ھمراہ ءُ سنگتان جتا اتنت کہ آدنیا ءِ مدام وتی چماّنی تہا ءُ وتی لہڑئگ ءُ جُشانی آچ ءِ تپد ءُ گرمائشت ءِ تہا چارئگ ءُ زانگ ء سرپد بوئگ لوٹیت کہ آئی دل ءِ جہلگانی تہا بلکنا یکّ مارشت یے ھمیش ات کہ اگاں آئی مارشت آنکہ ترندناک، ترسناک آتنت بلے آئی ھمے مارشت آئراچہ ایدگران جتا ھم کرتنت ۔۔۔۔کہ وتی جتائی ءِ مارشت سلیم جانؔ ءِ تہا انکس زور آورات کہ برے برے آئرا حیال احت کہ پرئے یکّ ءُ ایوکین مارشت ءِ حاطرا اگاں آاِئے دنیاء یلہ دئیگ ببیت گُڈا یشی ،یعنے پرے جتا بوئگ ءِ مارشت ء آاِئے دنیاء ھم یلہ دنت!۔
بلے سلیم جانؔ چُشکہ وتی دل ءِ تہا زانیتکہ وتی درائیں واھگ ءُ واب ءُ دنیا ء یلہ دئیگ حبّ ءُ واھگاں ابید آدنیا ءِ تہا ات، یکّ میتگ یے ءِ تہا پیدابوتگ ات ، یکّ قبیلہ ئے ءِ چمّ ات یک کؤل ء حاندان یے مارشت ، یک شرم ءُ شگاّن ءُ ’میار‘ ءِ گڑد ءُ گھِس ات کہ اِئے درائیں چیزاں یلہ دئیگ چُشکہ پرآئی باز مشکل ءُ باز گران ات کہ وتی درائیں آزاتی، جتائی ءُ یک بیگانہ ءُ یکتائی ءِ مارشتان ابید آدنیا ءِ تہا اتءُ اِئے دنیا گوں وتی رسم ءُ رواج ءُ بے سروپادین رسم ءُ رواج ءُ گوئنڈین ءُ تنکین مذہبی ، رواجی ءُ اقتصاد ءُ سیاسی ایں راھبندانی تہا چُشکہ آئی المّین آزاتی ء محدود کنان ات ءُ آئی جتائی ءِ مول ءُ مرادانی دیما چوکوہ ءِ پیما اوشتوک درابوت ءُ آوتارا ھمے بدواھیں دنیاءِ نیام ء یک تہنا ءُ ایوک اُوشتوک حیال کرت کہ اِے دنیا بیٹ بیٹ آئی ء چاران ات بلے ھچ گوئشگانہ ات کہ اِئے چپّن کوہ ، اِئے سوز ء چپّن آزمان ، ءُ اِئے چپّن کورءُ کورجُو ءُ چھیل ءُ ریکانی بینٹ ءُ کاھانی بُٹ ءُ بنج چہ آئی چے لوٹیتاں ؟ چے خواست کرتاں؟ ءُ آچہ ایشان چے لوت کنئگ ء ات ؟ ءُ پرچے لوٹ کنئگ ء ات؟ کہ آاِئے درائیں بارواچپ آئرا بیٹ بیٹ چاران اتنت ءُ ھچ گوئشگا نہ اتنت کہ ایوک ء برے برے وتی چماّن ء پرُپٹینتنت ءُ پدابیٹ بیٹ چارئگ ءِ ردّ جاری ءُ ساری منت! بگیر چہ معنہ ء بگیر چہ متلب یے ء !۔
سلیم جانؔ اِئے مارشتانی تہازندگ ات کہ وتی کالج ءِ تہا داخلہ زورئگا پد آگوں واجہ صبورؔ ء ڈیک وارت ءُ واجہ صبورؔ آئرا وتی گلّ ءِ ممبرجوڑ کرت ۔
آنکہ واجہ صبوؔ رسلیم جانؔ ء آئی چُپّی ء کم گپتاری ءِ سبب ء یک شرّیں سیاسی ورکرے، حیال نہ کرت پرچاکہ آمدام چپ چپ گشت ، کتاب ونت، وتی پکرانی نوشتہ کرت ءُ گلّ ءِ مچّی ءُ دیوانانی تہا چُشین کارءُ کردیے پیش نہ داشت کہ آصبورؔ ء دلجم بکرتیں کہ باندا سلیم جانؔ پہ وانندگانی گلّ ءُ پرے قوم ءُ ملک ء وتی یک کارئے ءُ بہر یے پیش داریت؟۔۔۔۔بلے آسلیم جانؔ ء مئے دورانی اُگدہ زیرانی ردّ ءُ لڑءِ تہامان کرتگ ات۔۔۔ءُ وت سلیم جانؔ ء اِے مارشت سکّ شرتورت کہ آوتی دورانی اُگدہ زہر یے ات! اصلء سلیم جانؔ چہ واجہ صبورؔ ءِ عملی ایں کارانی آسران چُشکہ سرام کرت، ترست پرچاکہ ایشی تہا آئرا چہ وتی جندء جتا بوئگ ءِ ترس پہ آرام ء نہ اشت کہ آمدام وتی جندءِ تہا یعنے وتی وجود ءِ تہا وشّءُ وشال بوئگ لوٹیت ءُ وتی ھما مارشتاں دیما برئگ لوٹیت کہ آایوک ء چُشکہ آئی دل ءِ تہا استہ تاں ءُ ایدگہ چہ اِئے مارشتاں زبہر اتنت!
۔۔۔۔گُڈا چُشکہ کدرت ھمے پیسلہ کرتگ ات کہ آوتی زندء وتی مارشتانی جمجلائی ءُ آچ ءِ تہا بگوازینت تنکہ آوتاراصبورؔ ءِ عمل سیاست ءِ برزی ءُ جہلی آنی بہر بکنت کہ سلیم جانؔ ءِ حیال ء صبورؔ اِئے چپ ءُ گنگیں چارمکنڈ ئیں دنیاء وتی سیاسی عمل ءِ تہا یک معنہ ءُ یک متلب یے دئیگ لوٹیت کہ المّ نہ ات کہ صبور ؔ ءِ سیاستکاری پرآئی ھم یک ّ ذریعہ ئے جوڑ بوتین ، یعنے آوتی وجود ءِ المّیں آزاتی ء سیاست ءِ عملی ایں صورت ءِ تہا بگوازینیتن ، وھدیکہ آئی وتی یعنے سلیم جانؔ ءِ وتی جند ءِ مارشتانی جہلانکی انکس جہل ات کہ اِئے چپّں دنیاءِ تہا ھمے مارشتانی ذکرءُ بیان بلکنا پرآئی آزاتی ءِ پدّر کنئگ ء یکّ راہ ءُ کشک یے ودی بکرتین؟۔۔۔چیاکہ اِئے دنیاوت چپ ات، بے معنہ ات ءُ گنگ ات کہ ایوک ء یک آزاتین بنی آدم ءِ آزاتین کارانی کنئگ ایشرا معنہ یے دات ءُ ۔۔۔ہرکسّی ذکر ءُ بیان ء ہرکسّی وتی ذات ء پدّر کنئگ ء واھگ آنکہ جتا جتا اتنت، بلے پدّر ءُ اظہار ءِ واھگ یکّے ات ءُ ہرکسّی ءِ تہا ات کہ کسّے ایشرا دیما آؤرت ءُ کسّے ایشرا پد ءُ پشت جت ءُ کہنگیں رسم ءُ رواجانی یاکہ مروچیگین دورانی چلم زیری ءُ محتاجی ءِ تہا گوازینت ءُ وتی ذات ءِ المّیں مول ءُ مرادان شموشت!
بلے سلیم جانؔ وتی دل ءِ مول ءُ مرادان ء شموشگ نہ لوٹیت آنکہ واجہ کار صبورؔ آئرا یکّ شرّ ءُ لائکیں سیاسی ورکر ءُ کاری یے حیال نہ کرت ۔۔۔بلے پرواہ نہ ات!۔۔۔سلیم جانؔ حیال کنان بوت کہ وانندگانی گلّ ءِ تہا تنے وھدی ھچ درجگ ءُ حیثیت یے نہ ات ۔۔۔بلے اگاں مروچی ایش نہ ات گُڈا باندا المّی صورت ء بیت!
ءُ نوں ہاسٹل ءِ پادکلّاں جہل کپئگ ء پد آنہ زانیتکہ آکجا بروت؟پرچاکہ ہرروچ ءِ ہڑتال ءُ سُوگ ءِ روچ دارئگا پدہاسٹل ویران ءُ بڑی بانگ ات چُشکہ ایشی سیاہ تہاریں کاپرءُ گیلری آنی تہا ہرچیز زیربوتگ ات ،زیان بوتگ ات کہ تاں ذیکیں روچاّن ادا باث ءُ گپّ اتنت ءُ کندگ ءُ ٹہک ات،۔۔۔ءُ کلّاں گیش واجہ صبورؔ ءُ واجہ سفرؔ سنگت ساتھی اتنت بلے مروچی جتا اتنت کہ نوں سفرؔ نہ زاناں کجا ات ءُ صبورؔ زندان ءِ تہا ات، ایوبؔ چہ ہاسٹل ء درکپتگ ات ءُ سریاب روڈءِ یک گِس ءِ تہا وتاک ات، ریاضؔ شال ءِ ڈیویلپمنٹ اتھارٹی ءِ تہا بابُو جوڑ بوتگ ات ،بارامؔ کزیت کرتگ ات ءُ نوں اِئے ہاسٹل کہ ساری ء ایشی ء ھچ نام یے نہ ات بارامؔ شہید ہاسٹل ات ءُ مروچی سلیم جانؔ وھدئے جہل کپت تو ہاسٹل ءِ مزنیں دروازگ ءِ سرء بورڈ یے جنوک ات کہ برآئی سہریں رنگانی تہا بارامؔ شہید ہاسٹل نوشہ ات کہ وھدئے سلیم جانؔ ءِ چمّ برئے بورڈ ء کپتنت تو آبشکھندگ بوت ءُ حیال کنان بوت کہ بنی آدم، آدم ذات وت راھبند ءُ کشک درگیجیت ، کسّے را شہید گوئشیت ،کسّے را غازی ءِ لقب ء دنت کسّے را ٹرافی ءُ کسّے راسند دنت ءُ پداھمے آدم ذات کسّے را سیاہ کار کنت ءُ چہ آئی درائیں لقب ءُ نامان پچ گیرت، بلے اِئے درائیں چیزاں گوں حدا بندیت چُشکہ سرٹیفیکٹ دیوک حداانت ، چُشکہ حدا گوئشتگ کہ بارام ؔ شہید انت؟۔۔۔ چے اِئے عجب نہ ات ؟ کہ ما ہرچیز ء وت پاک ءُ ناپاک جوڑ کنئیں ءُ ایشرا پد ا گوں حدا بندایں ءُ یکجاہ کنئیں؟ چے وتی بستگیں حاکوتانی سرء ماں وش نہ باں ؟ چے اِئے وتی دستانی جوڑ کرتگیں حاکوتانی راستی ءُ حقیقت ء ماں وت نہ زان ایں؟۔۔۔گُڈا چے راستی ءِ یک دنیائی ایں ڈس ءُ نشان یے است کہ آمئے شری ء جوانی ءِ گیج ءُ کیئل ءُ کاسگ بیت؟۔۔۔۔۔ءُ اِئے کچ ءُ کیئل اگاں استت گُڈا کجا ات؟۔۔۔؂
کئے بوت گوئشیت کہ بارام ؔ شہیدانت؟۔۔۔سلیم جانؔ چہ وت ء جست کُرت ءُ بشکھندگ بُوت۔۔۔
آنہ زانیتکہ آکجا بروت؟
’زانگ نہ بوت کہ کدی صبورؔ ھلاس بیت ءُ کدی کالج پچ بیت؟ ‘ سلیم جانؔ حیال کنان بُوت ءُ اگدہ بازارءِ کشک ء درکپت ءُ ایگل ہوٹل ءِ تہا آشائر صغیرؔ ء دیست کہ گوں وتی دراجین مودان ءُ سیاہ ءُ چپتین پونزءِ سگریٹ دھوت دئیان گوں یک شائر یے ءِ زبان ءِ نازّرکی آنی سرء گپّ جنان ات۔۔ ءُ صغیرؔ ءِ گندئگا گوں سلیم جانؔ وش بوت کہ گوئستگیں یک ہپتگ یے ء چہ آصغیرؔ ء ہاسٹل ءِ تہا ھم نہ دیستگ ات کہ نہ زاناں آکجا شتگ ات؟۔۔۔ءُ مروچی دیگر ء آاُگدہ بازار ءِ ریگل ہوٹل ءِ تہا آئرا نندوک دیست تو وش بوت کہ ایگل ہوٹل ءِ تہا مدام ہاسٹل ءِ وانوکیں مردم نندوک بوتنت کہ ایش وانوکانی ہوٹل ات ءُ آئی مالک ءِ باروا مشہورات کہ آبچّہ باز یے ات کہ آکالج ءِ نوک چوکیّن ورنا یاں گوں دوستی کنئگ ءِ تہا وش بوت۔۔۔ءُ سلیم جانؔ مدام ہوٹل ءِ مالک ء چہ دُور بوئگ لوٹیت آنکہ ہوٹل ءِ تہا آئیوکین ورنائیں بچکاّن گوں وت سلیمؔجان ءِ وتی نندگ ءُ پاد آئیگ چُشکہ وت آئرا دوست ات، چُشکہ بلکنا ہوٹل ءِ وتی جند ءِ مالک ءِ پیما آئی تہا یک خفیہ گیں ھم جنس پرستی ءِ واھگ یے ات کہ اِئے واھگ ء چُشکہ مدام چیئر دئیگ لوٹیت یاکہ ایشرا پدّر کنئگ لوٹیت ؟۔۔۔بلے سلیم جانؔ چُشین مارشتاں وتی دل ءِ تہا آرئگ نہ لوٹیت پرچاکہ جنس ءِ لذّت آنکہ یک وشّین چیز یے ات بلے پرآئی نفسی واھگانی بنیات حجالتی ءُ ملامتی ءِ یک ناکٹوکیں مارشت یے ء گوں بندوک اتنت ءُ سلیم جانؔ کہ ساری ء وتی بدن ءُ ارواح ءِ تہاچُشیں حجالتی ءُ ملامتی ءِ مارشتان گوں دوچار بوتگ ات گُڈا آنہ لوٹیت کہ آوتی ھم جنس پرستی ءِ واھگان پدّر بکرتین؟ چیاکہ ہرورنائیں مردم چہ چُشیں تحل ءُ وشیں تجربگاں چہ گوستگ ات، چُشکہ پہ یکّ صحت مند ءُ درائیں جنس ءِ حاطرا المّی ات کہ آچہ چُشیں تجربگ آں بگوئستین نہ کہ آپدا نہ زانت کہ جنس ءُ نفس ءِ درا ءُ سلامتیں واھگ چون اتنت؟۔۔۔بلے ھم جنس پرستی ءِ حیال وت آنی تہا یک مزنیں سرام ءُ ترس یے مان کرت ءُ آشعوری صورتء ھم پرے چیز ءِ حاطرا تیار نہ ات۔
کہ وتی دل ءِ تہا برے برے چُشیں واھگانی حقیقت ء بمنّتین؟۔۔۔ پمیشا ایوک ء سلیم جان ؔ وتی جنس ءِ لذّت ء ایوک ء وتی پکرانی تہا ءُ وتی نیاد ءِ سرء زورئگ لوٹیت کہ آئی تہا دگہ کسّ شریک نہ ات ءُ آچہ وتی حجالتی ءِ ملامتی ءِ حیالان ایدگراں ایشی تہا بہر زورئگا پہ تیارنہ ات۔۔۔ءُ آئی اِئے ملامتی ءُ حجالتی ءِ مارشت آئی وتی دل ءِ تہا انکس جہلانک ات کہ آئی دل ءِ تہا پاد آئیوکیں درائیں جنسی لذّت ءِ مارشت پرآئی یک عذّاب ءُ یکّ حجالتی یے اتنت کہ آچُشیں دارئیں واھگاں وتی پکرانی تہا چیئر دئیگ لوٹیت ءُ آئی وتی گوں جند ء یک المّین جنگ ءُ دعویٰ ءِ پاداحتگ ات کہ آمدام گوں وت ء سروچیر ات کہ یک نیمگ یے ء آوتی جنس ءُ نفس ءِ واھگانی پادآئیگا داشت نہ کرت ءُ دوئمی نیمگا آایشان نہ منّت کہ ایش چہ آئی بدن ء پادآئیگا اتنت؟۔۔۔آیکّ جنجال یے ءِ تہا گرپتار بوتگ ات، چُشکہ چہ وتی بندات ء آئی درائیں جنس ءُ نفس ءِ سفر ءُ مسافری یکّ ھند ء جاہ یے ء اُوشتاتگ ات ءُ سنگ بوتگ ات ءُ گوں ایشی ھوار آئی دارئیں پکری دماغی قوتانی متاثر بوئگ ءِ حطرہ مان احتگ ات کہ آئی تہا وتارا چہ ہرچیز ء دوردارئگ ءِ یک واھگ یے پیدا بوتگ ات کہ آایشرا پوہ نہ بوت کہ آپرچے سوزیں آزمان ءِ پراھی ء وتی ارواح ءِ تہا نہ ماریت ؟ پرچاکہ روچ ءِ درآئیگ ء ماہ ءِ کپّین نوک آئی تہا اِے دنیا ءِ راز ءِ جذبگاں پادکنئگ ء پہ نہ داشت؟۔۔۔آئرا چیز یے چُشکہ چہ دل ءُ زرد ءِ تہا دارئگا ات ءُ آئرا پہ وتی دیمرئی ءُ ردوم ء نہ اشت، وھدیکہ بندات ء اِئے دنیاءِ تہا یکّ چیزیے بوئگ لوٹیت ، اِئے دنیائی ءِ رازان زانگ ءُ پوہ بوئگ لوٹیت ءُ اِئے دنیاءِ تہا گوں وشی ءُ وشال زندگ بوئگ لوٹیت۔۔۔ بلے آئی دل ءِ جہلانکییانی تہاآئرا چیزے دارئگا ات ءُ آچہ وتی جند ءِ وجود ءِ راستی ءُ حقیقتان چُشکہ چیئر دئیگ لوٹیت۔۔۔
آنوں نفسیات وانگ ء ات ءُ فرآنڈ ء ژونگ ءُ اٹرلّر ءِ نظریاتاں متاثر بوتگ ات کہ آہرچیز یے کہ ونت گُڈا ایشرا وتی جند ءِ واھگانی سرء پردات چُشکہ آوت یک ’کیس سٹڈی‘ یے ببیت؟
ءُ دوئمی نیمگ آئی تہا نفسی واھگانی یکّ لہڑئگ یے ات کہ حورز ءِ پولان پاداحت ءُ پدا جہل کپت ءُ گوں ہرحیال ء یک حجالتی ءُ سلامتی ءِ مارشت یے بندوک ات کہ آئرا بے جارات ءُ تکانسرکنان بوت ءُ آچہ وت ھم بیزار بوت ءُ آفرائڈ، ژونگ، اڈلرء واناں واب دیست کہ کدی چُش بوت کنت کہ آئی دل ءِ تہا پادآئیوکیں لہڑئگ سارت بباتیں؟۔
آجنکانی زیبائیں دروشمانی حیالانی تہا وتی شپّ ءُ روچان گوازینت بلے وھدئے جنکاّں گوں ھم دیم بوت تو آئی پیشانی چہ جنکانی پیشانی ء گیش حیدیلہ کرت کہ آئی کرّ ء اِے جرات ءُ دلیری ءُ بہادری نہ ات کہ آگوں جنکّ یے ء مہر بکرتیں پرچاکہ آچہ کسّانی ء وتی مہرانی لہڑئگاں کشان ءُ قتل کنان ات پرچاکہ آئی لہڑئگا بنجاہ وت آئی ذات جوڑ بوتگ ات کہ آگوں وتی جنس ءِ پدّر کنئگ ءِ جنجالان گوں گرپتارات کہ آئی تہا بے سیتیں شرّم ءُ شکّ ءُ بے پائد گیں شرم ءُ حیاے چست بوتگ ات چُشکہ آدنیا ء پیش دارئگ بلوٹتیں کہ آیک پاکیں مردم یے ات ءُ آئی تہا ھچ پمیں جنسی لذّت یے موجود ءُ ساڑی نہ ات؟۔۔۔چے اِئے یکّ گنوکی یے نہ ات ؟ چے مہر کنئگ ء فطرت ءِ راہ ء چہ دوربوئگ یکّ بے ساری یے نہ ات؟۔
سلیم جانؔ یکّ ازیت ءِ تہا وتی روچاں گوازینگا ات ءُ آورنائیں جنکّ ءِ چارئگا پدوتارا ملامت کرت انچُش چُشکہ وتی عمر ءِ ہرزیبائیں جنکّ ءُ ورنائیں بچکّ ءُ ورنا پرآئی دل ء یکّ ملاّمتی ءُ حجالتی ءِ سبب یے ات ءُ آچہ اِے درائیں حیالان دور بوئگ لوٹیت، وتی جند ءِ دنیا ءِ تہا، گوں وتی جند حیالان سرءُ چیر ءُ وتی دنیا ءِ تہا مشکول آئرا چُشکہ دنیا ءِ لوٹ ءُ گرز نہ ات کہ وتی ذات ءِ تہا وت آپیلوات!۔
بلے سلیم جانؔ وتی ذات ءِ تہا پیلو نہ ات۔۔۔ءُ آئی وجود ءِ تہا ہر چیز چُشکہ نہ ات، ءُ آئی ردوم ءِ تہا یکّ وِڈ ءُ یک تاب یے استت کہ آاِئے تاب ءُ پیچی ء پدّر کنئگ ءِ جذبگ ءُ لہڑئگاں چُشکہ بدنصیب ءُ زہر ات کہ آئی دماغ ءُ پکرانی سرء مدام سیاہ تہاریں قوتانی حاکمی ات کہ اِئے سیاہ تہاریں مارشتاں دورکنئگ ء پہ وتارا وتی کتابانی وانگ ءِ تہا مشکول ء گوازینت۔۔۔بلے تاں کدیں؟۔
ریگل ہوٹل ءِ تہا ھما روچی آ وھدئے صغیرؔ ء دیست تو ناگت ء آئرا انچُش تورت چُشکہ یکوارئے پدا آئی درائیں وشیں گل ءُ بال پاد بیاینت، چُشکہ اِئے زندگانی گوں وتی درائیں حرابی ءُ ملامتی ءُ حجالیتیاں ابید ھم یکّ وشّیں دنیا یے ات ۔ ءُ آلوٹیت کہ مروچی صغیرؔ حدابکنت کہ سیاست ءِ باروا گپّ مجنت چیاکہ ہاسٹل ءِ ۔۔۔۔ نوں بارامؔ شہید ہاسٹل ءِ سالانی سال ءِ سیاست آئی دل ء زرد ءِ تہا ھچ بدل سدل یے نہ آورتگ ات کہ سیاست ایوک ء آئی زندءِ یکّ تک ءُ پہنات یے ء گوں چکار دداشت ، وھدیکہ زندگیشتر پراہ ءُ جہلانک ءُ کشادگ ات، بلے ہاسٹل ءِ تہا ہرمردم سیاست ء چُشکہ وتی زند ءِ المّیں نکتہ ءُ نشان حیال کرت چُشکہ اگاں سیاست نہ ات گُڈاھچ چیز یے نہ ات۔۔۔۔ بلے نوں سلیم جان حیال کنان بوتگ ات کہ اگاں زندنہ ات گُڈا سیاست، مذہب، ازم ءُ دُرائیں چیز بے سیت ءُ بے پائدگ اتنت ؟۔۔۔۔ زندچے ات؟۔۔۔فرائڈ چے گوئشیت ؟ ژونگ چے گوئشگ لوٹیت؟ایڈلرءِ پکرچے اتنت؟۔
بلے گوں نندگ ء صغیرؔ ءُ ایدگہ شائرمراد کہ اگدہ بازار ءِ یک گلی ءِ تہا آئی گس ات ءُ آگوں ورنائیں شائراں ریگل ہوٹل ءِ تہا شام ءُ دیگر ء احت ءُ نشت ءُ شائری کرت ءُ آئی باروا سلیم جانؔ چُشکہ زانت مشہورات کہ آبچّہ بازیے ات کہ آسیرنہ کرتگ ات ءُ آئی عمر بازات بلے آمدام گوں ورنائیں وانوکاں نشت ءُ وتی دل ء وش کرت ۔۔۔ءُ سلیم جانؔمدام چہ آئی دور بوئگ لوٹیت پرچاکہ سلیم جانؔ ء ترس ات ءُ اِئے ترس آئرا چوسیاہ مار ء ڈنگ جناں بوت کہ باندا وت آئی جند ءِ ذات شائر مرادؔ ءِ پیما مگوزیت؟۔
بلے مرادؔ باز زانتکار ءُ پوئیں مردم یے ات ءُ سلیم جانؔ ء کدی حیال نہ یات کہ چُشیں شرّ، زانتکار ءُ پوھیں مردم بچکّ دوست بوت کنت؟۔
بلے اُگدہ بازارءِ تہا وھدئے ھچ جنکّ یے درّا نہ بوت گُڈا شائر مرادؔ پمیں مردمانی کمتی نہ ات کہ آبچکاّن ء دوست داشتنت!۔۔۔سلیم جانؔکسّے ءِ نفسی واھگانی سرء آیانی پکری ءُ دماغی دیمرئی ء ردوم ء ھم شکّ کرت چُشکہ ہرکسّ بچک وش یے ات گُڈا آحرابین مردم یے ات؟۔۔۔یک راج یے ء چہ اِئے نظریہ ء پندجنان ءُ مسافری کناں سدانی سال چُشکہ پکارات کہ آحیال بکرتیں کہ کسّے ءِ ذاتی ایں عیئب ءُ حرابی آئی پکرانی حرابی ءِ تہا پدّر نہ بُوت کہ حرابی ھما ات کہ چہ ایشی انسانیت ءِ لیکھ ءُ مراداں پشت جنئگ بوتیں!۔۔۔۔بلے اِئے باز دوریں حیال یے ات کہ نہ زاناں پرچے مراد ءِ چارئگا پد سلیم جانؔ ءِ دل ء اِے حیال پیدا بوتنت کہ آیک مردم یے ءِ زانت ءُ سرپدی آئی کردار ءِ تہا طول کرت کہ پہ سلیم جانؔ مردم ء، کردار ساری ء احت ءُ آئی بود ءُ لائکی رندا!۔۔۔۔بلے سلیم جانؔ حیال کنان بوت کہ اِئے کردار چے ءِ ات؟۔۔۔چے کسّ یے ءِ نفسی واھگانی پدّر کنئگ بداخلاقی یے ات؟۔
ءُ پہ سلیم جانؔ ایش تنے وھدی یک مزنیں بداخلاقی یے ات ءُ آوتارا مدام ملامت کنان بُوت ۔ آنکہ آئی دل ءِ تہا ھوار سواریں جذبگ ءُ لہڑئگ اتنت کہ آھمے سبب ء مدام وتارا ملامت کنان بوت۔۔۔ءُ تنے وھدی آنہ زانت کہ مردم ءِ کردار ءِ معنہ چے ات کہ آئرا یک عمر یے پکارات تانکہ آبزانتین کہ کردار ءِ سیاہ کاری چے اتنت؟۔۔۔بچکّ دوستی؟ گوں جنک یے ء مہر؟۔۔۔گوں کسّے ء مہرنہ کنئگ؟۔۔۔ءُ سنگ بیگ؟ ۔۔۔ آھچ نہ زانت ءُ آہرساعت یک ملامتی ءُ حجالتی ءِ مارشت ءِ تہا بڈ ات چُشکہ آوتی جندءِ ورنائی ءِ بازیں سیاہ کاری آئرا برئے جاور آورتگ ات کہ آایشان فرائڈ، ژونگ ءُ اڈلرءِ پکرانی تہا زانگ لوٹیت ۔۔۔ءُ ھمیش آمیت ات!۔
نوں واجہ کار شائر مرادؔ گوں صغیرؔ ء دیوان کنان وھدئے سلیم جانؔ دیست توآئرا انچُش تورت چُشکہ آوتی دل ءِ تہا پرشگ ء انت ءُ تاربتار بوئگ ء انت:
’’تومونجا ءُ پریشان درامبے؟‘‘ صغیرؔ آئی دستء گران آئی چماّنی تہا چاران گوئشت ءُ پدا واجہ کار مرادؔ گوں یکّ پچین بشکھندگی یے ء آئی ءِ دستان گپت ءُ سلیم جانؔ ء تورت چُشکہ آچہ مرادؔ ء گیشتر ملامت ءُ حجالت انت۔۔۔ ءُ آئرا گوں مرادؔ ء دست دئیگ دوست نہ بوت، چُشکہ صغیرؔ ء گوں مراد ء نندگی نہ ات!۔
’’من وش آں‘‘ سلیم جانؔ ءِ نیمگا چارئگا بگیر گوئشان بُوت ءُ مراد ؔآئرا جی ءُ جان کنان جست کرت:
’’تئی زانت بازانت‘‘ ءُ پدا صغیرؔ ء گوں دلگوش سلیم جان ؔ ءِ باروا گپّ جنان بوت: ’’شمے دارئیں وانند گانی گلّ ءِ تہا من ء سلیم جانؔ ءِ زانت دوست انت، ۔۔۔چیاکہ آئی پکرانی تہا یک نوکیں تام ءُ چش یے مان انت کہ ایش ایدگہ ورنایانی تہا نیست!‘‘
سلیم جانؔ واجہ کار مرادؔ ءِ گپاّن دوست نہ کرت چُشکہ واجہ کار مراد ؔ آئی باروا چُشیں گپّ جنئگی نہ ات!
ءُ سلیم جان ؔ ء نہ زاناں پرچے غصّہ احت کہ آلوٹیت کہ آواجہ کار مرادؔ ء بدّ ردّ بکنت؟
بلے آوتارا داشت۔۔۔ کہ چہ یک نیمگ یے ء آئرا مدام چُشین مردمانی سرء زار ءُ غصہ احت کہ آآئی یعنے سلیم جانؔ ءِ ذات ءِ سرء ارش بکرتین!۔۔۔۔ءُ حاص چُشیں مردم کہ آ’بچکّ وش‘ زانگ بوتنت، آیانی ستاء ءُ ساڑینگ ھم پہ سیلم جانؔ یکّ پیگور ءُ یک داشت یے ات ءُ آچہ وتی اسکول ءِ زمانگ ء چہ چُشین مردمان وتارا دور داشت کہ میتگ ءُ حلک ءِ تہا مزنیں عیئب ھمیش ات کہ کسّے بچکّ دوست بوتین!۔۔۔ءُ سلیم جانؔ چہ ھمے ترس ءِ تہا کسانی ء بازار ءِ ہوٹلانی تہاھم نہ نشت ءُ نیکہ سگریٹ کشّت ءُ نیکہ چہ وتی ء مزنیں بچکاّن دوستی کرت چیاکہ راج ءُ چاگرد ءِ تہا چہ کلان مزنیں شگان ءُ عیئب ھمیش ات۔
بلے نوں کالج ءِ تہا سلیم جان ؔ سگریٹ کشّت ءُ چہ وتی عمر ء مزنیں سنگتان نشت ءُ پاداحت ءُ ہوٹلانی بچکو بوتگ ات کہ باز رند آچہ ایشی گیشتر ھم چیز کرتگ ات کہ نوں آئرا ملامت ءُ حجالت کنان اتنت ۔۔۔بلے آچہ ایدگران دور بوئگ لوٹیت ءُ شائر مرادؔ آئرا دوست نہ ات کہ آمدام گوں آئی نرمی ءِ تہا گپّ جت۔
ءُ نوں آوتی غصّہ ء داشت ، چیاکہ آئرا وتی جندءِ ذات ءُ وجود ءِ درائیں جہل حیالی ءُ کمتری ءِ مارشت ھمے عمر ءِ تہا بوتگ ات کہ آگوں یکّ انچُشیں دنیایے ء گوں ھم دیم بوتگ ات کہ اُودا ہرچیز عیئب ات، ہرچیز یک حجالتی یے ات ءُ ہرچیز چہ زند ء گیش چہ مرک ء نزینک ترات کہ یکّ ورنایےء ۔۔۔۔ءُ یکّ مارشت کنوکیں ورناے ء پہ اِئے زند ءِ تہا وتی ھندءُ جاہ ء جوڑکنئگ ءُ یک چیز یے جوڑ بوئگ ءُ دیما روئگ چُشکہ یکّ مزنیں عذاب ءُ دوزخ یے ات کہ اِئے دنیاءِ درائیں سیاہ کاری ءُ حرابی ھمے عمر ءِ تہا درپیش کاینت!۔۔۔ ءُ سلیم جانؔ وتی ازیتانی تہا وتارا چٹ بدنصیب حیال کرت۔۔۔آنکہ واجہ مراد آئی ذانت ءِ ستاء کنان ات ءُ آئرا ساڑاینگ ات کہ بلکنا شائر مرادؔ اِئے حبران پہ ایمانداری ءُ چہ وتی دل ءِ حبّ ء کنان ات ، کہ آئی زانت باز شرترات، بلے سلیم جانؔ ایشرا وتی ذات ءِ سرء یکّ ارش یے حیال کنان بُوت کہ آئرا ہرچیز ءِ سرء غصّہ ات ءُ آہرمردم ء یکّ ’بچک وش‘ یے حیال کرت ءُ آنہ زانیتکہ آوتی زانت ءُ بودان کجا، کدی ءُ چون دیما بیاریت کہ واجہ صبورؔ ءِ سیاست کاری ءِ تہا چہ وتی ذات ءِ زانت ء سرپدی ء چٹّ دورات، ءُ نوں آئرا ارمان ءُ افسوس ھم استت کہ صبورؔ ءِ وانند گانی گلّءِ سنگت ھم تاربتار بوتگ ات کہ نوں ہاسٹل ءِ تہا ایوک ء آءُ صغیرؔ پشت کپتگ ات ءُ ایدگہ درادر احتگ ات، مئے دورانی اُگدہ زیر کجا اتت؟۔
’’ترامنی حبرء نہ توریتگ؟‘‘ واجہ کار مرادؔ چہ سلیم جانؔ ء جست کرت ءُ سلیم جانؔ ءِ دل لوٹیت کہ آچاء ءِ کوپء برئے بچکّ دوست ءِ دیما بجنت،۔۔۔بلے وتارا داشت ءُ واجہ مراد ءِ نیمگا وتی دیما تہا کنان گوئشت:
’’نہ ، من ء پرچے تئی گپّ بتورنت ؟‘‘
ءُ صغیرؔ گوئشان بگوت:’’سلیم جان مئے باندات ءِ مفکر ءُ کواس یے!‘‘
’’من پرچے ترن بباں؟‘‘ سلیم جانؔ وتی غصہؔ ء دل ءِ تہا داشت کہ نہ زاناں پرچے آئرا ہرکسّ ءِ سرء غصّہ زرت؟
ءُ صغیرؔ حبرء چپ دئیان گوئشت:
’’صبور کدی ھلاس بیت؟‘‘
’’ھچ خبرنہ کپیت‘‘ سلیم جان ؔ دیما تہار کنان گوئشت۔۔۔
ءُ صغیرؔ گوئشان بوت:
’’تانکہ واجہ کار صبورؔ ءِ دعویٰ ءُ مقدمہ زورئگ نہ بوتگ کالج بزان بند مانیت!‘‘
’’انچُش زانگ بیت!‘‘
پدا آہرسّے تن مگرب ءِ نماز ء ھموداں نندوک بوتنت، ءُ وھدئے آپاد احتنت تو صغیرؔ ، سلیم جانؔ ء گوئشان بُوت:
’’امشپی واجہ کار ہاسٹل ءِ منی مہمان ات، تو ھم بروگوں!‘‘
سلیم جانؔ نہ زانیتکہ چے بکنت ؟ کجا بروت؟پرچا کہ ہاسٹل ءِ شپّ سکّ تانا ءُ مونجا اتنت ءُ دور دور لہتیں بچکّ ہاسٹل ءِ تہا پشت کپتگ ات انت کہ ایدگہ وتی میتہ گان درشتگ ات۔
پمیشا آہرسّے پہ صغیرؔ ءِ کمرہ ء رادگ بوتنت۔ ءُ راہ ءِ تہا صغیر چہ کباب ءِ دکان ء سجی ءُ گرمیں نان زرت ءُ رادگ بوت۔
صغیرؔ ءِ کمرہ ءِ تھاحوریں بلب ءِ روژنائی ءِ تہا آہرسّے جہل تگرد ءِ سرء نشت ءُ وتی بوٹ ءُ چہوٹاں دروازگ ءِ بن ء ایر کرت انت۔
پداصغیرؔ چہ وتی الماری ء شراب ءِ دراجیں بوتلّے درکرت ءُ بوتل ءِ گٹّ ء چومرگ ءِ گٹّ گران واجہ کار مرادؔ ء پیش داران بشکھندگ بوت:
’’ایش دیرانت کہ منّی الماری ء ایرانت، بلے جاور انچُش بوتگ کہ کسّے را وتی ھوش ءُ چپ کنئگ ءِ موکہ نہ رستگ ، مروچی شمے دیما پیش کناں!‘‘
سلیم جانؔ گڑت کہ صغیرؔشراب ورئگ ء بنا کرتگ ات۔۔۔آنکہ آوت بیئر ءِ لہتیں بوتل گپتگ ات ءُ وتی کمرہ ءِ یک تہنائی ء ا یشان گلم کرتگ ات، بلے نہ زاناں پرچے گوں شراب ء انکس آئرا مہر ءُ دوستی نہ بوتگ ، آنکہ ایشی برے برے ورئگ ء آانکس مزنیں حبرے حیال نہ کرت، چیاکہ چہ شراب ءِ ورئگ ء گیش اِئے دنیاءِ بازیں دگہ ویل ءُ جنجال اتنت کہ ایش وروک ءِ وتی جند ءِ تب ءُ طبعیت ءِ حبرے ات کہ کسّ ایشرا وارت ءُ کسّے ایشرانہ وارت!۔۔۔زندگانیء ءِ پچّے ءُ پراھین ہستی ءُ نیستی ءِ یک ترنمّپ یے شراب ءِ تہا چُشکہ پہ سلیم جانؔ اِنکس پرک یے نہ کپت۔۔۔۔آنکہ آایشی باروا وتارا آزات حیال کرت بلے برے برے انچُش بوت کہ آئرا یک دوریں ملامتی ءُ حجالتی ءِ مارشت یے زرت کہ ایش آئی کسانی ءِ ردوم ءِ سبب ات کہ دنیا ءِ تہا چُشکہ چہ شراب ءِ ورئگا گیش گنا ہ اِئے دنیاءِ تہا نہ ات!۔
چے راستی زندگانی ءِ دل ھمنکس تنک ات؟چے زندگانی ھمنکس گوئنڈ ءُ کوتاہ نظرات؟چے مذہب ایشی اجازہ ء دات؟۔۔۔۔بلے چے مذہب ءِ باروا آئی پکر ءُ حیال چہ مہلوک ءِ روایت ءُ ریتانی مذہبی تجربگ ء جتا نہ اتنت؟۔۔۔چے بازیں چیزانی تہا آتنے وھدی چہ حدا ء نہ ترست؟۔۔۔۔ چے مرک ء پد زندگانی نیست؟۔
چے اِئے دنیا انچُش یک رازے ءِ ڈول ء وتارا آئی چماّنی دیما آورت؟۔
چے بنی آدم ءِ ارتقائی ردوم ءُ دیمرئی ءِ تہا اِئے درائیں حبرانی یکّ لیکھ یے استت؟۔۔۔ءُ اگاں اِئے راز زانگ نہ بوت گُڈا چے بنی آدم ءِ درائیں حرکتانی پشت ء اِئے لیکھ نہ ات کہ آوتی اِئے زند ءِ یکّ ڈولداری ءِ دئیگا پہ بازیں چیزاں پہ وت حرام بزانت ءُ بازیں چیزاں حلال ؟۔۔۔چے ثواب چویکّ چیزے کچ ءُ کیئل کنئگ بوت؟۔
اِئے درائیں چیزانی باروا سلیم جانؔ چہ وتی نفسیات ءُ فلفسہ ءِ استاد ء جست کنان بوتگ ات کہ بلکنا گوں آئی جند ءِ اُستاد ء آئی اِئے جستانی پسّو نہ ات گُڈا آاِئے درائیں جستانی پسّو ء چہ کجا بزانتیں ؟ءُ شوھاز بکرتیں؟۔
پمیشا بلکنا کہ آئرا وتی جستانی بازیں پسّو نہ رستگ ات گُڈا اتنے وھدی وتی دماغ ءِ پشت ء دُور باز دُور آئرا یکّ حجالتی ءِ مارشت بوت، چُشکہ اشپی صغیرؔ ء شراب ورئگ ءِ تہا گندان ءُ چاران آئرا چُشکہ حیال آئیان ات کہ صغیرؔ ہرچیز یے کہ کنئگ ء ات گُڈا شر کنئگ ء نہ ات؟۔۔۔ ایدگرانی حرابی ءُ بدی آئرا یکدم نظر احت ءُ وھدیکہ وتی جندءِ بدی آں آچُشکہ یک عقلی راھبندئے دئیان وتارا وش کرت، بلے اگاں شراب ءِ ورئگ پرآئی شرنہ ات گُڈا پہ صغیرؔ ء چون شربوت؟۔۔۔ یاکہ ایش پرآئی یک گناہ ے نہ ات گُڈا پہ صغیر ھم اِئے بدیں چیز ے نہ ات کہ اشپی آشراب ورئگا ات؟۔۔۔
سلیم جان وتی بے سرءُ پادیں جست ءُ پرسان گوں سرء چیرات وھدیکہ صغیرؔ بوتل ء پچ کنان، سّے گلاس درکرتگ ات۔۔۔ ءُ یک گلاس یے آئی دیما ایر کنئگ بوتگ ات، بلے نہ زاناں پرچے سلیم جانؔ صغیرؔ ء چہ پہل کرت کہ پرآئی شراب مان گیجگ مبیت۔
’’چے تو ایشی ء پہ وت شرنہ زانے؟‘‘
’’من شراب نہ وراں‘‘ سلیم جانؔ سادگ سادگ گوئشت ءُ شائر مرادؔ بشکندگ بشکندگ جست کرت۔
’’ایش گناہ یے؟‘‘
’’من نہ زاناں؟‘‘
’’چے تو ایشرا گناہ یے حیال نہ کنے؟‘‘ صغیرؔ کندان جست کرت ءُ سلیم جانؔ سہر ءُ اسپیت بوآن گوئشان بوت:
’’من مذہب ءِ سرء باث نہ کنیں‘‘
’’من زاناں کہ تئی حیال آزات انت، بلے شرکہ تو نہ ورئے گُڈا ما ترا مجبور ءُ لاچار کرت نہ کنان کہ توشراب الم ء بؤر!‘‘
ءُ پدا صغیرؔ پہ وت ءُ شائر مرادؔ شراب ماں کرت ءُ آہردو وتی گلاسانء ٹکینتنت ءُ وتی اوّلی گلمان گپتنت ءُ سلیم جانؔآیاں چاران بُوت کہ سلیم جان وتارا نہ زاناں پرچے حجالت ءُ ملامت حیال کنان بوت کہ آئی درائیں گوئستگیں ملامتی ءُ حجالتی آئرا یات آئیان بوتنت کہ وتی کسانی ء بگرتاں وتی ورنائی ء آھجبر وتارا چہ وتی جندء جنگ ءُ دعویٰ آں ھلاس نہ کرتگ ات کہ آئی تہا یکّ لہڑئگ یے آئرا مدام برز بُرت ءُ یک لہڑئگ یے آئرا جہل جت کہ ھمے جہلگ ءُ برزئگ آئی نیام ء لونجان آوتی شخصیت ءِ ردوم ءِ تہا دیما روان ات یاکہ پشت ء کنزان ات؟کہ کسّ نہ زانت ءُ سلیم جانؔ وتی باروا ھچ نہ زانت ۔۔۔۔بلے سلیم جانؔ وتی غصّہ ءُ ضد ءُ زارئگاں زانت کہ آوتی ہرعمل ءِ سرء پشومان ءُ ملامت ات کہ دوئمی نیمگ ء آئی تہا یک دگہ قوتّ ے استت کہ آئرا دیما بران ات کہ آئی وتی جند ءِ کسانیں ردّ ءُ حرابی ، جہل حیال ءِ مارشت آرئرا نہ زاناں پرچے وتی جند ءِ دیما ملامت کنان اتنت کہ اِئے ملامتیانی تہا آئی وتی جند ءِ نفسی واھگانی چست بوئگ پرآئی چہ کلّاں مستریں حرابی ات کہ آئرا ترس ات کہ آئی المّیں کمال ءُ دیمرئی ءِ تہا نفسی واھگانی تہل کپئگ پرآئی یک مزنیں عذاب ءُ پشت ءُ پد کنزگ یے بیت کہ نوں آئی ردوم چُشکہ اُوشتاتگ کہ شراب ءِ ورئگا حرابی یے نہ زانگء پد ھم آئرا صغیرؔ ءِ شراب ءِ ورئگا چُشکہ ایراد استت؟۔۔۔یاکہ صغیرؔ آئی پیما انکس پرپچیں حیال نہ داشت چُشکہ آئی حیال پرپچ ءُ تاب وروک اتنت کہ آئرا وتی جند ءِ سرء چُشکہ سکھین ءُ باورنہ ات کہ سنگتانی دیوان ءِ تہا آتنے وھدی وتارا ملامت حیال کرت، پرچاکہ آئی ردوم ءِ تہا آئی باز کسانی ءِ یاتانی تہا یک تابے استت کہ ایش آئرا پہ دیما روئگا نئیلگء ات ءُ آنوں ڈنیّ دنیاءِ چھیل ءُ چانکانی تہا کپان گیشتر چہ وتی زندگانی ء ترسگا ات ءُ آپمیشاترسگا ات کہ آئی وتی جندءِ لہتیں نزوری اتنت کہ ایشاں آمدام چہ وت ء چیئر دئیان بوتگ ات کہ بگیر چہ ایشانی زانگ ء آئی دیمروئی بوت نہ کرت؟۔
ءُ کمال ایش انت کہ وتی اِئے سیاہ تہاریں ٹکّ ءُ داگاں ابیدھم آئی تہا اِئے پراھیں زندء زانگ ءُ پوہ بوئگ ءِ یکّ بودءُ لائکی یے ات چُشکہ اگاں آدنیا ءِ ملامت ءُ حجالت مبوتیں گُڈا آاِئے دنیاءِ بازیں چیزاں زانت!۔۔۔پمیشا آصبورؔ ءِ گوں اِئے حیالاں تپاک ات کہ آخر جوان یاکہ حراب وتی دورانی اُگدہ زیرانی تہا آوت ھم یک ذات ءِ ءُ یک ممبریے ات!۔
صغیرؔ ءُ شائر مرادؔ گلمانی سرء گلم وران اتنت ءُ نوں سلیم جانؔ گندئگا ات کہ آئی سیائیں دیم سہر گردان ات۔۔۔ ءُ آشائرمرادؔ ءُ سلیم جانؔ ء گوں ھم دیم بوآن گوئشان بوت کہ نوں آئی توار ھم کمکیں بدّل بوآن ات:
’زانے واجہ مرادؔ من انکس مزنیں شائر یے آں بلے ایش ‘‘آوتی حبرء داشت ءُ سلیم جانؔ ءِ نیمگا دست تچک کنان گوئشت: 
’’بلے ایش من ء انگت ء لوڑی ءُ ڈوم یے حیال کنت!‘‘۔۔۔۔نہ زنان پرچے؟۔۔۔ چے من شائر یے نہ یاں؟۔۔۔چے منی شائری ءِ تہا آچ ءُ آسانی جمجلائی ءُ ہار ءُ توپانانی توار نیست؟۔۔۔ چے یکّ لوڑی ءُ یک ڈوم یے مزنیں مردم یے بوت نہ کنت؟۔۔۔ چے اِئے واجہ کار من ء نہ منّنت ؟بلے پرچے؟۔۔۔ پمیشا من سستیں ذات یے آں؟چے بنی آدم ءِ ذات ھم سست بیت؟آدم ذات ، آدم ذات انت۔۔۔بنی آدم بنی آدم مانیت!۔۔۔ہرکسّ ءِ حون یک پیما سھرانت؟۔۔۔ہرکس ءِ دل یک پیما درٹکیّت گڈا ایش من ء پرچے ڈوم یے حیال کننت؟۔۔۔واجہ مرادؔ تونہ زانے کہ من چنکس مزنیں شائر یے آں؟‘‘
ءُ واجہ مرادؔ کہ وتی وسّ ءِ تہا ات آئراتسلّا دئیان بوت: ’’تو چشیں گپّ مجن صغیرجانؔ!‘‘
بلے آگپّ جنان بُوت’’ایوک ء واجہ صبورؔ کہ مروچی کیئز ءُ بندانی تہا انت۔۔۔ایوک آمن وتی یکّ بروبریں سیاد یے حیال کرت کہ ایدگہ درامن ء ڈوم ءُ لوڑی ذات یے حیال کننت ۔۔۔بلے زاناں!۔۔۔من زاناں!۔۔۔بلے من گپّ نہ جناں۔۔۔ایشی متلب ایش نہ انت کہ من ء خبرنہ انت۔۔۔‘‘
’’ترا کسّے ڈوم یے حیال نہ کنت۔۔۔اِئے تئی وھم ءُ وسوسگ انت!۔۔۔تومئے دورانی اگدہ زیریے!‘‘
ءُ سلیم جانؔ ء چہ صغیرؔء گیشتر بدآئیان چُشکہ آئرا وتی ذات ء انکس کمتر جنئگی نہ ات!
پمیشا آوتی جند ءِ جنگ ء چہ برز بوآن گوئشان بوت:
’’صغیرؔ تومئے براس یے، تو مئے سنگت یے۔۔۔ ما تراکدی کمتر حیال نہ کرتگ ءُ نیکہ کنئیں۔۔۔ایش تئی وتی وھم ءُ وسوسگ انت۔۔۔ توپرچے بارو نہ کنے!‘‘
ءُ صغیرؔ گوئشت:
’’نہ۔۔۔نہ۔۔۔سلیم جانؔ تو چُش مگوئش تومنء زاناں الّم لوڑی حیال کنے۔۔۔اگاں تونہ گُڈا تئی براس الّم ء من ء وتی دورانی اگدہ زیریے حیال نہ کنت بلکنا وتی دورانی لوڑی ، کم ذات ،کم ھدّ ءُ کم اصل حیال کنت ۔۔۔من زاناں‘‘
صغیرؔ گپّ جنان بوت ءُ آصغیرؔ ء چاران بوت کہ وتی جندءِ زند، صغیرؔ ءِ زند، صبورؔ، ایوبؔ، سفرؔ ءُ حدامرزی بارامؔ ءِ زند ءِ تہا یک چیز یے یکجاہ ءُ یکّے ات کہ اِئے چیز آئی چہ وتی دورانی بیگانی ات کہ چہ یکّ نیمگا ئے ء آگوں یکّ انچُشیں دورے ء گوں بندوک اتنت کہ آئی تہا یک ذات یے ءِ لائکی ءُ کم لائکی ءُ آئی ھڈءُ حون ءِ اصلی ءُ کم اصلی ءِ تہا چارئگ ءُ گندئگ بُوت۔۔۔ءُ یکّ دورئے ایش ات کہ ادا یکّ نوکیں دورے پادآئیان ات کہ آئی تہا علم ءُ روژنائی ء زانت ءُ سرپدی ات،۔۔۔بلے اِئے دور ء گوئستگیں دورانی تہا تنے وھدی یکّ مزنیں حورکی ءُ خلیج یے ات کہ مئے نوکیں دورانی اُگدہ زیر نہ زانتنت کہ آیانی راج دپتری لوٹ ءُ گرز چے اتنت؟۔۔۔ءُ آوتی ذاتی اءُ گِسی دیوان ءُ مچی ءِ تہا ءُ وتی ذھگ ء جننیاں گوں ء وتی براس ءُ گہاراں گوں وتارا یک گوئستگیں دورے ءِ پسگ ءُ نوکیں دورانی اُگدہ زیرحیال کرتنت،۔۔۔بلے چُشکہ آاِئے ہردوئیں دوران چہ زبہر اتنت۔۔۔یعنے گوئستگیں دورءُ باری پرآیان واب یے ات ءُ ھمروچیگیں دورپرآیان پیدا نہ بوتگ ات ءُ آیک سیاہ تہاریں امروز ءِ تہا حورت ءُ حام بوآن اتنت کہ سلیم جانؔ ء باز رندان تورت چُشکہ آدُرا یک سیاہ تہاری ءِ مسافر اتنت کہ آیانی مزّل نہ زاناں کجا ات؟۔
ءُ آیانی درا آنی واھگ چُشکہ ھمیش ات کہ صبورؔ چہ زندان ء دربکپت ، بلکنا چیزیے ببیت؟
سلیم جان ؔ ھما شپّ شائر مرادؔ ءِ گپاّن گوش داراں بُوت کہ آپہ شرّیں ڈول یے وتی شراب ءِ تام ء چشان گپّ جنان ات ءُ آئرا چاران ات کہ سلیم جانؔ ء حیال آئیاں ات کہ ارمان اِئے مردم بچک دوست یے مبوتیں؟۔۔۔بلکنا ایش آئی گمان اتنت کہ آشائر مرادؔ ء بچکّ دوست یے حیال کنان ات؟۔۔۔بلکنا شائر مراد ؔ بچکّ دوست یے مبوتیں ؟۔
سلیم جانؔ اسپیت مودیں شائر ء چاران بوت آھم وتارا بلکنا دل ءِ تہا نوکیں دورانی اگدہ زیر یے حیال کنان ات۔۔۔کئے زانت۔













سفرؔءُ صبورؔ آنکہ چہ بندات ء وانوک ءُ وانندگانی سیاست کرتگ ات ءُ یکجاہ ءُ ھوار کرتگ ات ، بلے چہ گوئستگیں کونسل سیشن ء پد سیشن ء پد ءُ چہ بارامؔ ءِ شہید بوئگ ء رندنوں اِے ہردوئیں سنگتانی راہ چُشکہ پہ المّی چہ یک دوئمی ء جتابوتگ ات۔۔۔۔ءُ سفرؔ لوٹیت کہ وتارا وانوکانی سیاست ءِ تہا بیاریت ءُ پہ وت نامے بکٹیت، کہ آوھدئے صبورؔ ءِ سنگت ھم استت بلے آچہ صبورؔ ء دیمی گوزئگ لوٹیت، بلے آئی وتی جند مزن ذاشتی ءِ مارشت آئرا چُشکہ پہ دیمی روئگا نہ اشت، پرچاکہ آگیشتر وتی جند ءِ ذات ءِ باروا گپّ جت کہ من چُش کرتن!۔۔۔من پلان کارء کرت!۔۔۔ من اِئے تیر جت ! من آتیر جت! وگیرہ وگیرہ۔
بلے چُشکہ آچہ صبورؔ ء دیمی گوئست نہ کرت پرچاکہ صبورؔ ءِ سیاست ہرچون کہ بوتیں بلے آئی تہا مزن داشتی نہ ات یکّ، دوئمی آئی تہایک کورین قربانی ءِ جذبگ ءُ لہڑئگ یے ات کہ اِئے کور ءُ زُبن ایں قربانی ءِ لہڑئگ ءُ جوش آنکہ آئرا یک حشک، سردءُ سارتیں ءُ بے تامین مردم یے جوڑ کرتگ ات کہ وتی سیاست ءِ حبّ ءُ واھگ ءُ اُمیتیانی تہا آبے وتی سنگتان ءُ ڈنیّ دنیاءِ ثابت کنئگ لوٹیت کہ آقربانی دات کرت ءُ آئی قربانی ءِ لہڑئگانی دیما ایدگرانی قربانی ھچ نہ اتنت!۔
بلے آئی ھمے ناسرپدین قربانی ءِ لہڑئگانی پشت ء یک سکھت ءُ سکھین یے استت کہ ایش سفرؔ ءِ تہا نہ ات۔۔۔ءُ اگاں سفرؔ ء تہا یک چیز یے استت گُڈا ایش آئی مزن داشتی ات کہ آئی ھمے مزن داشتی ءِ تہا یک درانگازی ءُ یکّ شوھازکاری یے ودّی نہ بُوت چُشکہ ایش صبورؔ ءِ قربانی ءِ لہڑئگانی تہا ودی بوت،۔۔۔چیاکہ صبورؔ ءِ قربانی آئی آئیڈیلزم ءِ بہر یے ات ءُ اِئے آئیڈیلزم 1970 ؁ء ء 1980 ؁ء ءِ سیاست ءِ یکّ المیں بہر یے جوڑ بوتگ ات کہ وانوکیں سیاستدان ءُ کاری آں بگرتاں کسّ مردمء ہرکسّ پہ یک آئیڈیل یے ء وتی ساہ ءُ جان ء دئیگا پہ سرپدیں بندگندئگ بُوت کہ وتی اِئے گور ءُ زین آیں آئیڈیلزم ءِ تہا آنوکیں پچ پرکنئگ ء، پرفیوم جنئگ ء ٹائی نما کنئگ ء ، سوٹ گوئرا کنئگ ء ، شریں حوراک ء وردن ء، عیش ءُ عیاشی ءِ نزینک بوئگا پہ وت حرام حیال کرتنت ،چیاکہ آیان وتی آئیڈیلزم ءِ سرء سکھت ءُ یکیں بوتگ ات کہ پریشی آمدام قربانی دئیگا پہ تیار گندئگ بوتنت ءُ ھمیشی سرء سکّ پہر بست، چُشکہ اگاں کسّے آیانی ھمے قربانی ءِ ستاء پکرتیں یاکہ آیانی قربانی ء بے ساڈائینتیں توآیانی پادچہ ڈگار ء سستنت چُشکہ دگہ دنیاءِ مردم بیاتیں!۔۔۔ءُ پہ ھمے یکین ستاء ء آوتی درائیں ورنائی، درئیں آرام ءُ آسودگی ء پاؤ ءِ چٹ ء گوں بستگ ات کہ بلکنا پہ ایدگہ دنیا ء ایش یک کور ءُ زبن ءُ بے چمّیں لہڑئگ یے ات کہ ایشرا بگیر چہ ایشی دگہ ھچ معنہ ءُ متلب یے نہ ات کہ لہتیں مردم وتی جاورانی تحلی ءُ زنگ ء پہ وتی ھمے ڈولیں قربانی ءِ لہڑئگ ءُ جذبہ گانی تہا پدّر کرت ءُ ھمے صورت ء آوتی نام ءُ توار ء دنیاءِ تہا اشیکنئگ ء پہ وشّ بوت!۔۔۔۔کہ ایش صافان صاف یک لہڑئگ یے ، یکّ حبّ ءُ واھگ یے ، یک امیت یے ات کہ آیان چہ اِئے ڈگار ء برز کرت بِل کہ ایشی تہا ھچ معنہ یے نہ ات!۔۔۔۔چُشکہ واجہ کارصبورؔ باز زندان مچی آنی تہا وتی جندءِ عکس ءُ تصویر ءِ کشگ ء معنہ کرت۔۔۔چُشکہ آمدام مچی آنی تہا گوں وتی سنگتاں جہل ڈگار ء نشت ءُ تگرد ء گالی آنی نندگ ء پہ وت وش نہ کرت، چُشکہ آمدام اسپتیں جامگءُ شلوار ءِ تہا پوشائینوک بُوت کہ آئی سیائیں صدری ءُ سیائیں چہوٹ ءُ درنیام ء کشوکیں آئی ’سیم‘ مدام آئرا چہ ایدگران جتاپیش داشت ءُ آوتی ھمے جتائی ءِ مارشت ءِ تہا وش ات ءُ آمدام سادگیں حوراک وارت ءُ ھچ باث یے ءِ تہا بہر نہ زرت تانکہ آئرا لوٹگ مبوتیں ءُ وھدے آگوئشتانک دات تو ساری ء وتی بے علمی ءُ بے زانتی ءُ ناسرپدی ءِ سبباں بیان کرت ءُ پدا کرار کرار گپّ جنان بوت چُشکہ کسّے آئی زانت ءُ سرپدی ءُ آئی قربانی آنی دیما اُوشتات نہ کرت!۔۔۔۔ چُشکہ کسّے را جرآت نہ بوت کہ آئی قربانی، صاف دلی، سادگی ءُ گوں وتی آئیڈیلزم ء یکوئی ءُ ھواری ء آئی ھم کوپگ بوتین کہ آایشی تہا یکتا ات! ءُ ایدگہ جہل اُوشتوک بوتنت۔۔۔!
بلے سفرؔ ءِ تہا چُشیں آئیڈیلزم یے نہ ات، ابید چہ آئی مزن داشتی ء چیاکہ اگاں صغیرؔ وتارا لاشعوری صورت ء ڈوم ءُ لوڑی یے حیال کرت گڈا سفرؔ واجہ کار وتارا چہ اصلیں قبیلہ آں ھم اصل حیال کنان بُوت چُشکہ ایوک ء آئی قبیلہ ء کؤل ءُ حون ءُ ھڈ اصل اتنت ءُ ایدگہ گلام اتنت ءُ کم اصل اتنت!
۔۔۔ءُ آہاسٹل ءِ تہا بگیر چہ صبورؔ ء گوں ایدگران نہ نشت ءُ گپّ ھم نہ جت کہ آگوئزوکیں وھدانی چول ءُ توپانانی تہا بدل بؤکیں قبیلہ داری سائیکی ء انونیں جاورانی تہا ھم یکّ نہ یک صورت یے ء برجادارئگ لوٹیت کہ اگاں ہاسٹل ءِ وانوکانی نیام ء آوتی قبیلہ ءِ رسم ءُ دوداں آؤرت نہ کرت گُڈاخیر بلے انونیں راھبندانی تہا ھم آوتارا برزدارئگ لوٹیت ءُ وتی دل ءِ تہا آمدام لوٹیت کہ سیاست ، یعنے نوکیں سیاست کاری ھم دستانی تہا بیت ءُ آایشی سروک ءُ راہ دربرببیت تانکہ انونیں جدیدین سیاست ءِ تہا ھم آئی قبیلہ ءِ برزی بمانیت کہ آوتی اِئے قبیلہ داری سیاست ء چہ کدی دست کش بوئگ نہ لوٹیت ۔۔۔۔کہ ایش آئی دور ءِ مزنیں تفادات ءُ ایش آیانی سیاست ءِ مزنیں المیہ یے ات کہ چہ یکّ نیمگ ء ایشی وانوک ، ایشی سردارءُ ایشی سروک نوکیں دنیا ءِ سیاست کاریء لوٹیت ءُ دوئمی نیمگا آوتی ھما کہنگیں قدرءُ اخلاقی راھبندانی سرء مہلوک ء برئگ لوٹیت کہ نوں اِئے کہنگیں قدرءُ راھبندانی حاطرا کسّے قربانی دئیگ نہ لوٹیت تانکہ نوکیں دورانی مئے اُگدہ زیر ثابت بکرتیں کہ آیانی سیاسی جہد پہ یک کشادہ گیں ، آزاتین، زانتکاریں ءُ سرپدیں قدرانی حاطرا جوڑ بوتگ ات!۔
بلے سفرؔ یاکہ دگہ کسّے وتی دورانی محتاج ات، ہرپیما سنگ ھما پیماتولگ!۔۔۔۔
ء سفرؔ چہ وتی اِئے سانکلاں آزات نہ ات ءُ نیکہ آزات بوت کرت ءُ بلکنا لاشعوری صورت ء آچُشین آزاتی یے نہ لوٹیت کہ آئی تہا آئی وتی جندءِ قبائلی حیثیت ءِ سرء کسّے دست تچک بکرتیں؟۔۔۔یاکہ آوتی قبائلی درجگ ءُ حیثیت ء چہ جہل کپئگ ء پہ تیار ات ،یاکہ بوت کرت؟۔
ءُ باز سفرؔ قبائلی راھبندانی سرء گوں وتی سنگتاں باث کنان مدام اِئے حبر ء ثابت کنان بُوت کہ سرداری ، قبائلی ءُ تمنی راھبندانی تہا راجی انصاف ءِ ھما خوبُو استت کہ آبلکنا مروچیگیں روچانی جمہوریت ءُ سوشلزم ءِ تہاھم نہ ات!۔۔۔۔ ءُ آئی دوئمی گوئشتن ایش ات کہ سرداری، جاگیرداری ءِ پیما وتی عوام ءُ وتی السّ ءُ مہلوک ءِ استحصال ء اِئے پیما نہ کُرت چُشکہ جاگیرداری دورءِ تہاایش پدّر بوت کہ جاگیرداری ءِ تہا یک گیر شکھس ایں گلائی یے ات کہ بزگر زمین ءِ مالک ءِ ڈگاراں کشت ءُ وتی بزگری ء پہ آجاگیردار ءِ محتاج ات۔۔۔وھدیکہ سفرؔ ءِ حیال ء سرداری ءِ تہا سردار وتی السّ ءِ سرء اِئے پیما حاکمی کرت نہ کرت چیاکہ سرداری یک راجی سروکی یے ات کہ ایشی تہا چہ میرات ،جائیداد ءُ آپ ءُ ڈگار ء گیش سردار ءِ وتی لائکی ،قربانی ءُ بروبری ءِ لہڑئگ ءُ جذبگانی کارستانی ات کہ آوتی قبیلہ ءِ سروک ات کہ وت پہ وتی مہمان خانگ ءُ مہمان جلّی ء پہ آوتی مہلوک ءِ دستاں چارت ءُ کہ وت ڈگار قبیلہ ءِ سرء بروبر بہر ءُ بانک ات کہ ایشی تہا حاکمی یے نہ ات بلکنا ھما کسّ کہ بہادر، بُودی ءُ لائک ات گُڈا ھما سردار ات، کہ برآئی کوپگاں اِئے ذمّہ واری ایر ات کہ آقبیلہ ءِ رسم ءُ دوداں برکھینیت ءُ آیان چہ ڈنیّ ارشان ھم رکینیت!۔
سفرؔ ءِ منطق ءِ تہا چنکس جان استت یاکہ نیستت ایش وتی جاہ ء یکّ دگہ باث ءِ چست کرت، بلے ونندگانی گل ءِ تہا ہرکسّ زانیتکہ سفرؔ کہنگیں دورانی خواست گار ات کہ وتی باثانی تہا سفرؔ ایشرا ھمروچیگیں گالبندانی تہا ھوار سوار کرت،۔۔۔۔بلے استت آھما کہنگیں دورانی خواست گار!۔
ءُ سفرؔ ءُ صبورؔ ءِ آئیڈیلزم ءُ قربانی ءِ چُشیں ءُ حشکیں لہڑئگاں چہ بداحت کہ آھمروچیگیں دورء وتی کتابی ایں گپانی تہا درّ بیان کرت ءُ ھما چیزاں کہ آکتابانی تہا ونتگ ات گُڈا یشاں نوں آوتی آئیڈیلزم ءِ تہا بیان کرت ، کہ سفرؔ ایشرا چُشکہ پہ وت ء یک پیگورئے حیال کرت کہ صبورؔ کہ ناگت ءُ راج دپتر سربرء رستگ ات سفرؔ کہ وتارا یک تمن ءُ قبیلہ ءِ چمّ ءُ چراگ حیال کرت گُڈا نہ زانیتکہ سفرؔ چون چہ آئی دیما بروت؟۔۔۔۔آنکہ صبورؔ نظریہ، پکر ءُ فلسفہ ءِ بُود ءُ لائکییانی بنیات ء یک قبیلہ داری راج ءِ تہا دیما احتگ ات بلے سفرؔ زانیتکہ صبورؔ ءِ بندی گیری، کیئز ءُ لٹ ءُ چوپ ءُ اڑءُ جنجال بے سیت اتنت پرچاکہ صبورؔ سرداریے نہ ات، سردارذادگ ے نہ ات، نواب ے نہ ات، مستریں مردمے نہ ات بلکنا یک لسّ بلوچ ے ات ، لسّ مردے ات آنکہ آنقیب ، لوڑی ءُ درزادگ یے نہ ات، بلے سردارنی دیوان جاہ آں آوتی چہوٹ ءُ سٹوسان درّنہ کرت ، وتی سرء جہل نہ جت ءُ سرین ء کب نہ کرت بلکنا آھم وتارا آیانی پیما یک سیاد یے حیال کرت کہ صبورؔءِ پس ءُ پیروک گوئستگیں جنگانی تہا بہر زرتگ ات کدی وتی دیما تاب نہ داتگ ات ءُ حشکابگیں یادگار آئرا ھم استت،۔۔بلے چے بکنات ھماراجی زندءِ کہ اُودا سردارانی حاندان تنے وھدی وت آنکہ وتارا مزن حیال نہ کرت بلے مہلوک ءِ چپ ءُ عملی ایں تائید ءُ حمایت گوں سرداراں اتنت کہ ھمے مزنیں حاندان ہرجاہ دیما اتنت ءُ گریبیں بلوچ تنے وھدی وتی درائیں زانت ء ابید اِئے راج ءُ چاگرد ءِ تہا وتی نام یے جوڑ نہ کرت ، سیاست ءُ زانت ءِ تہا درا مستر ءُ مزنیں حاندان دیما اتنت!۔۔۔۔ ءُ باز سردار کہ وتی راج ءُ چاگرد ء زانتنت گُڈا کس مردم ء ھمیش گوئشت انت کہ آپہ وتی سرداری ءِ یلہ دئیگ ء تیار اتنت بلے مہلوک آیانی پشت ء روان ات، گُڈا آچے بکرتیں؟۔۔۔۔ ءُ راست کہ مہلوک آیانی پشت ءُ پدا ات ، ایشی تہا شکّ نہ ات، پرچاکہ مہلوک تنے وھدی راجی برزی ءُ بالائی ، اصل ءُ کمّ اصلین ھڈّ ءُ حون ءِ پرکانی سرء سکھت کرتگ ات ءُ راج دپتر ءِ دیمرئی ہرکسی ھندءُ جاہ ساری ء درست ات کہ کس یے را چے بوئگی ات ؟۔۔۔ ءُ چہ کلاں مزنیں المّیہ ھمیش ات کہ اِئے راج تنے وھدی وتی کہنگیں راھبندانی تہا پمیشا بندوک ات کہ اِدا علم ءُ زانت ءُ مادّی ایں بدلی سدلی ءِ ذریعہ یعنے پیداواری قوت تنے وھدی کہنگیں لنگارءُ کہن، امپّ ءُ لڈ ، رمگ جارینگ ءُ لہتیں جاہ آں کشت ءُ کشارات ، گوات ءُ لوڑاتنت ، کُرم ءُ انمبار چین اتنت بزگراتنت، لوڑی، مولد، شپانک ءُ شوانگ اتنت کہ گوں وت ء مڑیتنت ءُ پدا میڑھ ءُ مرکّہ بوتنت، سرکرتنت، جنگ کرتنت، وش بوتنت، گژنگی ءُ تنّگی ء دیستنت ءُ پدا مرتنت ءُ کسّ نہ زانت کہ آپرچے پیدا بوتگ ات ءُ پرچے مرتگ ات؟۔ 
ہرچیز سیائیں شپّ ءِ پیما ات ءُ چُشکہ اِئے شپّ ءِ چہ حدّ ءُ حساب یے یاکہ حدّ ءُ اویل یے نہ ات!۔
چُشکہ آگوں چُشین سیائیں شپان چہ بندات ء واکب اتنت ۔۔۔چہ ھما زمانگ ء وھدئے چہ نصیرخان نوری ء پد انگریز ءُ پرنگی آنی درائیں دورءِ تہا آچہ ایدگہ دنیاء جتا ءُ ایوک وتی کوچکانی تہا یک کہنگیں راجی زندءِ پداروان ھمائی تہا وش اتنت۔۔۔بلے نوں اِئے کہنگیں دور چُشکہ پرشگ ء ات ءُ یک نوکیں دوریے پیدا بوئگا ات، بلے مہلوک ءِ پکرانی تہا بنات ءِ ڈول یک عکس یے جوڑ بوتگ ات کہ ایشی جہلگ چواھرام مصرءِ ڈول ء پتن ات ءُ بُرزئگا ایش بارئگ ءُ سنٹ بُوت۔۔۔۔ءُ درائیں بلوچ راج ھمے پیما ات کہ آئی بنیات ء مردم اتنت ، لسّ مردم ءُ بروبریں مردم بلے وھدئے اھرام ءِ بنیات گوئنڈبوان بوت توایشی تہا یکّ درجہ بندی یے درا بوت کہ انونیں جاورانی تہا آنکہ آیانی مادّی ایں زند بدل بوتگ ات ءُ ھما ساری ایں قبائلی ءُ تمنی زند پشت نہ کپتگ ات ، بلے پکری صورت ء ایش آیانی راج ءِ آیانی حون ءُ ھڈ ءِ بہر بوتگ ات کہ آتنے وھدی ھمے بنات ء ِ سنٹ ءُ سری ٹولی ءِ سرء سکھت کنان اتت کہ بنات ءِ اِئے سنٹ سردار ءِ ات، جہلگ ء سردار زادگ یعنی سردارءِ کؤل ات ءُ پدا کؤل ءِ ناکو ء ناکو ذھتک ءُ حاندان ات ءُ پدا سردار ءِ قبیلہ ات ءُ قبیلہ ءِ ایدگہ مردم اتنت ءُ ہرقبیلہ ءِ یکّ نشان یے ات ءُ آئرا قبائلی تعلقداری آنی تہا درجگ ءُ یک حیثیت یے دئیگ بوتگ ات کہ اِئے درجگ ء اِئے زندء کسّ پروشت نہ کرت، آنکہ سرداری ءُ تمنی زندءِ تہا بدل سدل احتگ ات بلے راج دپتر ءِ داتگیں اِئے نشان وتی جاہ ء برجا ات چُشکہ مکران ء تیاب ء سردار نہ ات بلے اُودا بنات ءِ سنٹ پکری صورت ء تنے وھدی مکّ ات ءُ تنے مہلوک ھمے بنات ءِ سنٹ ءِ سرء چُشکہ سکھت کرتگ ات ، پمیشا کہ ایش آیانی حون ءِ تہا شامل ات۔۔
ءُ مئے واجہ کار سفرؔ اِئے کہنگیں دورانی ، اِئے بنات ءِ سنٹ ءِ عکس ء وتی بگل ء کرت واب شت، چیاکہ واجہ سفرؔ وت یک سرداریے نہ ات بلے آوتارا چہ سرداران کم حیال نہ کرت پرچاکہ آئی پیروک ءُ بن گوں سرداراں مڑیتگ ات ءُ وتی حلک ء جتاکرتگ ات، وتی نام ء جتاکرتگ ات، وتی مولد، خدمتگار ، گلام ، لوڑی ءُ وستاکاران ھم گوں وت ء بُرتگ ات ءُ ریکانی رئجگانی پشت ء وتی سیائیں گداناں جک کرتگ ات کہ ہرشام ءُ دیگر ء آوتی دھپ ءِ سرء گون وتی حلک ءُ میتگ ءِ مردمان زانوبند بوت ءُ وتی زانوکاں گوں وتی سیائیں چادرء بست ءُ یکوارے کہ ھموداں زانو بندبوتین توتانکہ دیوان ھلاس نہ بوتگ ات آانچُش زانو بند نندوک بوت ءُ بگیر چہ آئی چماّنی پرپٹگ ءُ بندی ءُ نزّی آئی درائیں بدن حرکت نہ کرت چُشکہ آسنگ یے ببیت!۔۔چُشکہ آئی تہادم ءُ ساہ مبیت ءُ چُشکہ آئی سہریں چمان چہ درکپوکیں تریشاس آنی دیماکس نشت نہ کرت کہ وھدیے آوتی دیوان ءِ مردمانی نیمگا چاران بوت یاکہ وھدئے آشاہکاڑت تو دیوان ءِ تہا نندوکیں مجلسی وتارا راست کرتنت کہ حلک واجہ ءِ پرمات چے بیت؟۔
ءُ مولد ءُ گلام ءُ خدمتگار آئی ایدم آدیم ء سراپ کنان مہلوک ء آپ ءُ چلم کنان بوتنت کہ چاء ورئگ ء آنہ زانتنت کہ ایوک ء سردارءِ تب حراب بوتین یاکہ آئرا کُلگ بوتین توپرآئی آئی مولد ءُ خدمتگار چاء جوڑ کرتنت کہ چاء یک درمان یے ات، یکّ لذتّ ءُ تام یے نہ ات چُشکہ انون ایش یکّ تام یے ات، بلے پہ سفرخانؔ ءِ پیروک رحمدل ء ایش یک درمان یے ات کہ وھدئے رحمدل چاء وارت توایدگہ آئرا چاریتان کہ باریں سردار چے گلم کنان انت؟۔
ءُ پرنگی ءِ چہ کش ءُ جاسوس وھدے رائے ریگستان ءُ رئجگ ء نندوکیں حلک واجہ ءِ گِس ء احتنت تو آگڑیتنت کہ سردارءِ سیائیں گدان نیام ء جنوک ات کہ لہتیں دگہ گدان آئی ایدم آدیم جک اتنت کہ چہ آیان یک گدان ءِ تہا سردار ءِ ہندُو واپار اتنت کہ چہ ریگستان ء آدیم گوں بگاں قندھار شتنت ءُ جہلگ ء ہندوستان ء احتنت کہ آچہ اداں کونٹ ءُ گالی برتنت ناءُ حرماگ برتنت ءُ چہ اداں میوگ آورتنت ، شہد آورتنت ، شیرکنی آورتنت ءُ ناز تن ایران ءُ اوگانستان ءُ ہندوستان ء سفرؔءُ پندجنئگ ء پد ھما حاک ءِ بہر بوتنت کہ پداپہ آیانی ارواح ءُ پنڈو ءُ گرانڈان کشگ بوت کہ حلک ءُ میتگ ءِ مردمانی حیال ھمیش ات کہ مروکانی ارواح شپ ء آیانی سیائیں گدانانی پشت ء سراپ کرتنت کہ پہ اِئے ارواحانی حاطرا برات ءِ شپاں ءُ برنج ءُ ناءِ خیرات کنئگ بوت، ءُ انچُش اگاں ھور ءُ آباتی مبوتین تو سردارءِ سینگانی مسیت ءِ ملاّ پرآیان چہ واجہ حدّا ، چہ سوزیں آزمان ء پہ ھورءُ آباتی دعا لوٹیت ءُ خیرات کنئگ بُوت پرچاکہ حدا ء چہ وت ء چٹ نزینک حیال کرتنت ءُ سوزین آزمان ءِ نامء حدا ءِ نامء آنچُش گوں عزتّ ء گپت انت کہ زانگ نہ بوت کہ آکئے راگوئشگ ء انت؟ کئے را یات کنئگ ء اتنت؟۔۔۔چُشکہ اگاں ریگستان ءِ تہاگوات ءُ لوڑ ءُ مج ءُ توپان بوتین تو پھس پھس کنان گوئشت کہ بچار مروچی آئی گوات ترندکشگ ء انت!۔۔۔یاکہ بگند آئی دست دراج انت!۔۔۔۔بچار ! آزانتکار ءُ سرپدانت؟۔۔۔۔ءُ کئے ات کہ آئرا نام ئے نہ ات؟اِئے کئے ات کہ آآئی نام ء نہ گپتنت بلے آیانی درائیں زبان انچُش ڈولداری ءِ تہا آئی ذکر ء کُرت کہ مردم ء آئی ءِ ساڑی بوئگ ءِ سرء سکھت ءُ یکین بُوت چُشکہ آیانی سیائیں گدانانی پشت گندار ءِ ہپت رنگانی تہا موجود ات، آزمان ءِ گدان ءِ تابءُ کبیّ ءِ تہا درا بوت ، شپّ ءِ ماہ ءِ تا موریں روژنائی ءِ تہا پدّر ات!۔۔کہ ایش کدرت ات؟آزمان ات؟ حداات؟ کئے ات کہ آایشرا چہ وت ء انکس نزینک حیال کرتنت ؟۔۔۔ ءُ راستی چہ آیان نزینک ات! ءُ پدا سفرؔ ء خبرات کہ حلک ءُ میتگ ءِ تہا چہ رحمدل ءِ حکم ء یکّ داریے ھم نہ سرت ءُ پرنگی گڑیتنت کہ حلک واجہ ءِ تہا چے لائکی یے استت کہ کسّے را ھمّت نہ ات کہ آئی دیما گپّ بجتین؟
ءُ پدا سفرؔ زانیتکہ وھدیے حلک واجہ ءِ مرک بوتگ ات کہ گُڈا آئی رمگ ، بزّ ءُ پس ءُ آئی بگّ ءُ اُشترھم سّے روچ نہ چرتگ ات کاء نہ وارتگ ات !
ءُ نوں کہ سفرؔ وت ھما یسٹری آنی پسگ ات گُڈاآنبات ءِ سنٹ ءِ دارئگ ءِ حاطرا حبّ ءُ ھدو ناک ات ءُ آصبورؔ ء چُشکہ دیما گندگ نہ لوٹیت پرچاکہ آوت ھما دیما روئگ لوٹیت کہ کونسل سیشن ءِ تہا آئی بدواھی یکّ نیمون یے ات کہ آئرا چہ صبورؔء المّی جتا بوئگی ات!۔۔۔ پمیشا کہ ہردور ءِ سیاست طبقاتی اتت ءُ ہرسیاست کاروتی طبقہ ءِ سیاست ء کنان ات، چُشکہ پہ صبورؔ ء آروچ ٹک نہ داتگ ات کہ چہ آئی گپاّن مہلوک متاثر بوتین صبورؔراج ءُ چاگرد ءِ درنیامی درجگ ء چہ تعلق داشت ءُ درنیامی طبقہ اِے راج ءِ تہا تنے وھدی ساڑی نہ ات!۔۔۔پمیشا سفرؔ ء امیت نہ ات کہ صبورؔ ءِ بندی گری ءُ آئی سیاسی پکر ءُ فلسفہ انکس زور آورات کہ مہلوک ءِ تہا اثر بکرتیں؟۔۔۔ ءُ آوتی دل ءِ تہا وش ات کہ آئیوکین روچانی تہا آئی سیاست دیما روت ءُ صبورؔ پشت کپت۔
ءُ پریشی آئرا پکر جنئگی ات ۔
ءُ پدایک روچی ڈپٹی کمشنر شال سفرؔ ء وتی دپترءِ تہا لوٹیت۔
ایش اوّلی وارات کہ آڈپٹی کمشنر ءِ دپتر ءِ تہا پتریتگ ات کہ ساری ء آمدام ڈپٹی کمشنر ء وتی جہد ءِ دیما یک کوہ یے حیال کنان بوتگ ات بلے نوں نہ زانان پرچے آئرا وشی بوت کہ ڈپٹی کمشنر آئرا لوٹیتگ ات۔۔۔
ءُ یک روژنائیں روچءِ تہاآدپٹی کمشنر ء گوں دیوان کرت کہ آیکّ شنکیں ورنائے ات کہ نوک نوک چہ سول سروسزاکادمی ء فارغ بوتگ ات ءُ لہتین سالانی ٹریننگ ءُ اسٹنٹ کمشنری ء رند آڈپٹی کمشنر ءِ درجگ ء احتگ ات۔۔۔
وھدئے مسافر تہا پترت توڈپٹی کمشنر پاداحت ءُ آئی وش احتک ء کنان بُوت:
’’ویلکم‘‘
’’ویلکم‘‘ سفرؔ گوں آئی انگریزی ءِ تہا گپّ جنان بُوت، پرچاکہ سفرؔ ء مدام ھمے حبّ ات کہ آشرین انگریزی ءِ گپّ بجنت کہ آدرائیں نوکیں بزانک ءُ انگریزی ءِ تہا ونتگ ات ءُ انگریزی راج ءُ چاگرد ءِ مستریں مردمانی زبان ات کہ درائیں سردارانی ورنا انگریزی اسکولانی تہا ونتگ ات ءُ آمدام انگریزی ءِ تہا گپّ جتنت کہ سرکار ءِ مردم چہ اِئے طبقہ ءِ زانت ء چُشکہ سکّ متاثر ات کہ یک انچُش راج یے کہ آئی تہا تعلیم ءِ ریشوچہ سی(30) ءِ ٹکّ ء کم ات اُودا بالائی طبقہ انگریزی ءِ تہا گپّ جت۔۔۔۔
نہ زاناں پرچے آاُردو ءِ تہا گپّ نہ جتنت؟
ءُ پدا ڈپٹی کمشنر گوں آئی گپّ جنان بوت ءُ آئی سیائیں بروت ءُ سیائیں مودان چاران بُوت:
’’واجہ کار کالجءِ چاگرد چہ وانندگانی گلّ ءِ سبب ء باز پراگندگ بوتگ ۔۔۔۔۔ءُ من اشکینگ کہ تئی گل چہ صبورؔ ءِ گلّ ء جتا بوتگ ؟‘‘
سفرؔ ء انچُش تورت چُشکہ ڈپٹی کمشنر آئی دل ءِ گپان بجات!۔۔۔ءُ آئی دیم چہ یک نادرائیں گل ءُ وشی یے ء چٹ گپت ءُ آگوئشت
’’جی‘‘
ءُ ڈپٹی کمشنر بشکھندگ بوت:
’’تئی ’جی‘ ءِ متلب چے بوت کنت؟۔۔۔۔چے تومن ء گوئشت کنے؟‘‘
ءُ سفرؔکرار کرار گوئشان بوت چُشکہ آوتارا وتی پیروک ء بن پیروک واجہ کار رحمدل حیال بکنت!
’’منی ’جی‘ ءِ متلب ایش انت کہ صبورؔ ءِ کارستانی آئی سبب ء کالج ءِ درائیں چاگرد خراب بوتگ ات کہ آدرنیامی طبقہ ءِ سیاست ء یک انچُشیں راج ءِ تہا آرئگ لوٹیت کہ اُودا پرآئی تنے وھدی ھچ گُنجائشت یے نیست!۔۔۔ءُ اِئے درنیامی طبقہ ءِ سیاست درائیں جنجالانی بنیات انت۔۔۔ من ایمنی لوٹاں، علم لوٹاں ءُ وتی حق لوٹاں‘‘
 ءُ ڈپٹی کمشنر کندت:
’’صبورؔ ھم چیزاں لوٹیت؟‘‘
’’بلے آمئے راج ءِ بنیاتی ایں واھگاں چہ ناواکب انت!‘‘
’’چون؟‘‘
’’تو وت گندئگا یے کہ آچے کنئگ ء انت؟۔۔۔ تشدّد، سکیّ ءُ جلوس ، مچی ، جلسہ ءُ سرکار ءُ حکومت ءِ بدواھی!‘‘
’’ءُ سرکار لوٹیت کہ آیکجا ببیت!‘‘
’’من زاناں بلے چون؟‘‘ 
سفر ؔ جست کرت: ورنائیں ڈپٹی کمشنر پسودئیان بوت:
’’شمے تپاکء ‘‘
’’ھمیش کہ گلّ ءِ سروک بیان؟‘‘ 
سفرؔ بشکھندگ بوآن جست کرت۔
’’ھو!، ماں لوٹاں کہ اُودا کسّے مئے مردم یے ببیت!‘‘
سفرؔ ء زندءِ تہا اوّلی وار مارشت بوت چُشکہ آوتی دل ءِ تہا پرشگ ء بیت!۔۔بلے پرچے؟ 
’’چے شما منء وتی مردم حیال کنت؟‘‘
’’ماں لوٹاں کہ ھمروچ وانندگانی گلّ ءِ قانون ء دست ء گرئگ بند ببیت ۔۔۔ءُ ماراشگ انت کہ واجہ صبورؔ اِئے آچ ء گیشتر روک کنان انت!‘‘
ءُ دپٹی کمشنر ءِ گوئشتیں ء سفر ؔ گوئشان بوت:
’’ما ھمیشرا گوئشان!‘‘
’’بلے ما پیسلہ کرتگ کہ نوں تو دیما بیا!‘‘
’’من احتگ ات!‘‘
’’اگاں ترا مئے کمک اہلکار انت گُڈا ماں حاضر!‘‘
سفرؔ دپٹی کمشنر ءِ سخا ءِ سرء گڑت کہ اوّلی وار آڈپٹی کمشنر ء وتی دوست حیال کرت کہ تنے وھدی آئرا سرکاری ہلکار ءُ وتی دژمن زانتگ ات انت۔
ءُ ڈپٹی کمشنر وتی حبرء دیما بران گوئشت:
’’صبورؔ ء عدالت ھلاس کنئگ ء انت۔۔۔پرواہ نیست! بلکہ آبیت بلے تو سکّ ببو!‘‘
’’من سکّ آں!‘‘ سفرؔ وش بوآن بوت
ءُ ڈپٹی کمشنر پاداحت ءُ سفرؔھم پاداحت۔ 
’’ما پدا وتارا گندن!‘‘ ڈپٹی کمشنر سفرؔءِ دست ء گپتءُ سفرؔ چہ دپترء درکپت۔
سفرؔ ءِ سیاسی زندءِ تہا چُشکہ ایش یک نوکیں سفر یے ات!۔۔۔۔۔۔۔






جنگوجانیؔ ءِ دیوان جاہ ءِ تہے کوٹی ءِ تہا کہ اُودا جنگوجانیؔ گوں وتی نزینکیں ھمدلین یاران ءُ حاصین باسکا آں گوں دیوان کرت، نوں جنگوجانیؔ یک مزنیں رلّی ےءِ سرء تچک ات وھدیکہ ایوبؔ آئی پادان کرار کرار پرنچگ ء ات ءُ ہرآہرارہ دو پہ دو وتی دل ءِ رازاں یک دوئمی ء گوئشاں اتنت کہ سحب ءِ وھدءُ پاس ات ءُ ہرکسّ پہ وتی کارءُ زورگارء ڈنّ ء درکپتگ ات کہ چہ دیوان ءِ کھڑکی ءُ روشنداناں دُور سریاب روڈء ِ تہا چہ اگدہ بازار ء ٹریفک ءُ گاڑی ءُ موٹرانی گانمب ءُ گینمب ءِ توار آئیان ات، بلے جنگوجانیؔ ءُ ایوب ؔ تانا ءُ ایوک ادا تہے کوٹی ءِ تہا تچک ات ءُ آیان بن ء چاء ءُ بسکوٹ ءُ کیک ایر اتنت کہ یک زرئے ساری آوتی چاء ورئگا ھلاس کرتگ ات کہ نوں ایوبؔ آئی پادان مشت جنان ات ءُ ۔۔۔جنگوجانیؔء چُشکہ چہ ایوبؔ ءِ دستانی پرنچگ ء یکّ نرمین آرام یے تورئگ ء ات ءُ آبلکنا لوٹیت کہ ایوبؔ آئی پادان گیشترسکّ پرنچیت تانکہ آئرا گیشتر آرام نصیب ببیت کہ چہ لہتین روچان جنگوجانیؔ ءِ وزن ھم ودیتگ ءُ آئرا برے برے پادانی تہا بلکنا دُرائیں بند ءِ تہا یک نادرائیں ءُ اوشیں دردیے مارت یاکہ تؤرت ۔۔۔۔ءُ پدا وھدئے جنگوجانیؔ ء گیشتر وش احت توآوتاراسرشگون دوردات ءُ وتی ہردوئیں دستان پہ وت سرجگ کرت کہ نوں چہ پشت ء مسُکان ایوبؔ آئرا مشت جنان ءُ پرنچان بُوت ءُ آگپّ جنان بوتنت کہ جنگوجانی گوئشان بوت:
’’زانے ایوبؔ من ء ھچ باور نہ یات کہ یک روچی تو چہ من نزینک کائیے کہ منی بدن ءُ جان ءُ منی کوپگ ءُ پادان مٹّٹِری ء مالشت کنے؟‘‘
ءُ ایوبؔ بشکھندگ بوت۔۔۔۔انچُش چُشکہ کسّے وتی عزت، وننگ ء نام ء یلہ دنت ءُ پدا چہ حجالتی ء بشکھندگ بیت گُڈا نوں ایوبؔ ءِ لنٹان ھمے ڈولین یک بشکھندگی یے چاپ جنان ات ، بلے آوتی ھمے جحالتیں بشکھندگی ء چیردئیاں گوئشان بوت:
’’زانے واجہ کار کہ بازیں چیز مروکانی دست ء نہ انت کہ ایشانی پیسلہ ء حداکنت۔۔۔یاکہ وت من ء ھم باور نہ یات کہ کدی من تئی کوپگاں پرنچیں؟۔۔۔بس لوکل بسءِ تہاسوار یک روچی ھما جنگ ءءُ جیڑھ چُشکہ منی ءُ تئی نیام دوستی ءُ مہروانی ءِ تہا بدل بُوت!۔۔۔۔ چُشکہ پہ منی ءُ تئی دوستی ء اِئے جنگ ءُ جیڑھ المّی ءُ لازمی ات؟۔۔۔ چُشکہ اِئے دوستی ء بوئگی ات! ءُ المّ ء بوئگی ات!‘‘
 ءُ جنگوجانیؔ ءِ دیما گندئگا بگیر ایوک ء آئی توار ء گوں دلگوش آاِشکت وھدئے جنگوجانیؔچہ آئی جست کرت:
’’من ء راست بگوئش ایوبؔ جان کہ راستی تو ھما روچ لوکل بس ءِ تہا زالبولانی پردگ ء جست کرت گوں نیت ء کہ زالبولان بچارئے یاکہ تئی نیت دگرات؟‘‘
ءُ ایوبؔ کھندت: ’’مروچی من تراراست گوئشین کہ من زالبولانی چارئگا پہ اِئے پردگ ء برز کرت!‘‘
’’بلے توچے حاک دیست ے؟۔۔۔‘
ءُ ایوب حجالتیں کھندگ یے جنان گوئشت 
’’راستی من ھچ نہ دیست کہ ھما دمان ء تئی مردم منی زنچک ء دست دوردات!‘‘
ءُ جنگوجانیؔ کھندت کہ آئی درائیں جون ءِ تہا چُشکہ یک زمین جمب یے پاد کیت کہ پہ زرئے ء ایوب وتی دستان داشت تانکہ جنگوجانیؔ ءِ کھندگ پہ شرّی دربکپت تانکہ آپہ شری وتی گپّ ءُ تران ء دیما ببارت!
’’بچارگوں جنکّ چاروکان انچُش بیت!۔۔۔من ء ارمان انت کہ گوں تو چُش بوت؟۔۔۔بلے آرمان ء اِئے المی ایں چیز یے ات کہ کسّے تئی زنچک ء بگپتین ، نہ کہ پدا شرم ءُ ننگ ءِ درائیں حیال ءُ پکرانی وجود ءِ ڈس ءُ نشان ھم نہ بنت ۔۔۔۔پمیشا ہر دورءُ ہر زمانگ ءِ تہا چُشیں مردم استاں کہ آوتی میار جلّی ءِ حبّ ءُ ھدوناکی ءِ تہا بے ایدگرانی زنچک ء دست دوردینت ۔۔۔۔ءُ زانے من ھمادمان چے گوئشت وھدئے من اِشکت کہ مروچی لوکل بس ءِ تہا چے بوتگ؟۔۔۔‘‘
ءُ چہ ایوب ؔ ءِ پسّو ء ساری آوتاں وت پسّو دئیان بوت:
’’گُڈا من وتی مردمان گوئشت کہ شمارا پٹ انت ، شمارا حیف انت کہ شما لوکل بس ءِ ڈرائیوران پہ وتی جن ءُ ذات چارئگا کلّت بلے وھدے کسّے پردگ ء برزکنت آیان چاریت گُڈا شما لٹ ءُ چماک بیت ءُ پہ جنئگ ء کشگ ء پا کایت!۔۔۔۔من ء تئی چارئگ ءِ سرء انکس زارگ نہ ات کہ انکس من ء وتی مردمانی عقل ءُ دانش ءِ سرء غصّہ ات۔۔بلے ایوب جانؔ تو زانے کہ بازیں چیزانی سرء من باورنہ یات، چیاکہ من وت جنکاّن چاران، من وت گوں آیان وسپاں ءُ شپ تہرکنیں ، بلے وھدیکہ من ایدگران گندان گُڈا منی عزّت ءِ رگّ سران بیت ءُ ما ایشراپہ وت یک ننگ ء نام ءُ میار حیال کنن!۔
منی حیال ء ہرھما چیزکہ ایدگران درد ءُ ڈکھ بدنت میارءُ شرم یے۔۔۔ بلے ماں روچ ءِ تہا چنکس وار وتارا دردءُ ڈکھ دئیان ، چنکس وار وتی ذھگ ، ءُ وتی کچکّ ءُ وتی کّہ وتی کپنجرانی سرء مڑاں ءُ وتارا چنکس درد دئیاں، وتی جنکانی سرء ایدگرانی چماّنی کپئگ ء چہ کلّاں مزنیں دوبہ ءُ جرم حیال کنان ؟۔
بلے دوئمی نیمگا ما وت زاننں کہ ما گوں زندءِ چنکس جہلی آنی وتارا دوردئیاں کہ ما ایشان پہ وت عیئب حیال نہ کنن؟۔۔۔۔ چُشکہ مئے درائیں گیرت ءُ عزّت زالبولانی چارئگ ءُ نہ چارئگ ءِ سرء احتگ ءُ اوشتانگ ات۔۔۔ بچارمن ء ارمان بوت کہ ترا ایشی سزارست آنکہ تئی جرم انکس نہ ات، بلے تراایشی مزنیں سزائے رست ءُ من ء ارمان انت،۔۔۔ من ء ارمان ءُ افسوس انت کہ بایدانت کہ گوں تو چُش مبوتین!‘‘
ءُ ایوبؔ جنگوجانیؔ ءِ کوپگانی بزّیں گوشتانی تہا وتی ھوران بُڈّ دئیاں گوئشان بوت:
’’من ء چُش کنئگی نہ ات!‘‘
’’بلے مروچی کہ تو بازیں چیز کنئگ ء ئے گُڈا چے ایش بؤکیں ءُ شرین چیز انت؟‘‘ جنگوجانیؔ کھندات ءُ آئی بدنءِ تہا یکوارے پدا زمین جنمب یے پاد احت ءُ یکوارے پداایوبؔ وتی دستان داشت تانکہ زمین جنمب ءِ لرزگ ءُ سُرگ زیان ببیت تانکہ دگہ زمین جنمب یے پادبئیت۔۔۔!
’’بلے ایش تئی وتی حکم انت ہر چیزیے کہ مروچی باندا کنئگ ء اؤن؟‘‘
ایوبؔ لکمہ دئیان بُوت ءُ جنگوجانیؔ گوئشان بوت:
’’منی حکم چے شرّانت؟‘‘
’’بلکنا!۔۔۔۔بلے شرکہ گندئگ ایش تئی حکم انت ، ءُ ما راتئی حکمانی سرء روئگی انت‘‘
’’ترا بمّن انکس باور ءُ سکھت پرچے بوتگ؟‘‘ جنگوجانیؔ وتی سرء چہ وتی دستانی سرجگء بُرز کنان گوئشان بوت ءُ ایوبؔ وتی دستان داران گوئشت:
’’پمیشا کہ تو راجی گزر ءُ لوٹان زانے،۔۔۔زندءِ واھگ چے انت؟ توزانے ۔۔وھدیکہ کسّ دگر نہ زانت کہ ہرکسّ وتی دماغ ءِ تہا اِئے دنیاءِ باروا یک عکس یے جوڑ کرتگ ءُ ہرکسّ اِئے عکس ء رنگ مان کنان انت ۔۔۔بلے بازکم مردم انت کہ زان انت کہ اِئے زندءِ گزرءُ لوٹ چہ انت؟ ۔۔۔منی نزد ء زندگانی ء گوں آسودگی گوازینگ زندءِ المّین لیکھ ءُ مکسد انت، ءُ پرئے آسودگییاں زرّ پکارانت،۔۔ءُ زرّ حدا ترا داتگ ، تئی کارءُ واپارتراِئے درجگ ء آورتگ کہ مروچی دنیاتئی دستان چاریت ، چے اِئے شرین زندئے نہ انت؟‘‘
’’بلے اِئے واپار، ایوب جانؔ دُرا دو نمبری انت، سیاہ تہارانت!‘‘
جنگوجانیؔ چُشکہ چہ ایوب جانؔ ءِ اُمیت ءُ واھگان گیش راستباز ءُ حقیقت پسند بوتگ ات کہ مروچی ایوبؔ اوّلی وار چہ جنگوجانیؔ ءِ دپّ ء وتی جندءِ سیاہ تہاری آنی باروا ءُ وتی چپ ءُ چاگرد ءِ سیاہ تہاری آنی باروا راستین حقیقتان گوئشان ات چُشکہ ہرمردم ءِ تہایکّ نامروکیں، پاک ءُ صافین آدم ذات یے چیئر ات،۔۔۔
برے برے وتارا آشکاراءُ پدّر کرت نہ کہ ایش مدام چہ مردمانی چماّن چیرا تءُ پدا جنگوجانیؔ ءِ حقیقت پسندی ءُ راستبازی ء دگہ نیمگ یے بران ایوبؔ گوئشان بوت:
’’آنکہ ایشی تہا بلکنا سیاہ تہاری یے ببیت ، بلے ایشی تہا حقیقت پسندی ءِ مان انت ، تو بروجست بکن واجہ کار صبورؔ ء کہ چنکس حیال پرست اِنت کہ آچہ زند ءِ درائیں راستی ءُ حقیقتاں دورانت؟۔۔۔۔ناواکب انت ءُ ناسرپدانت کہ لنگڑی ءُ گژنگی ءُ تُنگی ءِ تہا یک قوم یے جوڑکنت کہ اِئے قوم گژنگ ءُ تُنّگ انت،۔۔۔ ایشرانان پکارانت، لاپ پکار انت، زرّ پکارانت، دلوت بکاانتءُ بلے اِئے نادانیں مردآئیاں ء چہ وتی آئیڈیلزم ء گیشتر گژنگ ءُ تنگی کنان اِنت!۔۔۔پمیشا من تراوتی آئیڈیل حیال کنیں۔۔۔چیاکہ گوں توزراست ، گوں تو طاقت است ءُ گوں تونام است، ۔۔۔تئی نام مئے نام انت۔۔تئی دلوت ءِ ستاء ہرکسّ کنت، مروچی سریاب ءُ اگدہ بازار ءِ تہا چُشیں مردم یے نیست کہ آتئی دروازگ ءِ دپّ نہ احتگ ات ءُ نہ اُوشتاتگ ات؟۔۔۔ تو ہرمردم ءِ آئیڈیل ءِ ۔۔۔ ہرمردم تئی پیما بوئگ لوٹیت!۔۔۔چے ایش کمتریں درجگ یے ات؟۔۔۔ چے گیش عزت، نام ءُ لقب دنیاءِ تہااست ات ؟۔۔۔ آخرمردم اِئے دنیا ءِ تہا زرّ نہ لوٹیت، طاقت نہ لوٹیت ءُ نام نہ لوٹیت گُڈا چے لوٹیت؟۔۔۔ چے ایدگہ درائیں واب چہ ھمے سہیں واباں پیدا نہ بوتگ ات ؟۔۔۔۔ چُشکہ دنیاءِ درائیں واب ھمے سئیں وابانی ایدم آدیم ء چکّران ءُ طواب کنان اتنت۔۔۔واجہ کار منء ھمے سئیں چیز پکار اتنت، من ء دگہ ھچ چیزپکارنہ انت۔۔۔واجہ کار صبورؔ ءِ آئیڈیلزم ءِ تہا لاپ حورکی ءُ تُن ءُ گژن ءُ بگیر دگہ ھچ چیز ئے نہ ات!‘‘
جنگوجانیؔ وتارا راست کرت ءُ یکوارے پدا وتی زرّ ءُ دلوت ءِ تونگری ءُ لاتماھی ءِ مارشت ءِ مین ءِ تہا چُشکہ بڈروان، حیال کرت کہ ایوبؔ بلکنا شرگوئشگا ات کہ اگاں گوں آئی اِئے زرّ ءُ دلوت مبوتین گُڈا کئے آئرا جست کرت؟۔۔۔۔چے اِئے آئی زرّ انی تؤش ءُ قید نہ ات کہ آایوبؔ ء آئی دیوان جاہ ء آورتگ ات کہ مروچی آایوبؔ ء ہرچیز یے کہ بگوئشتیں گُڈایوبؔ ایشرا کنئگ ء پہ تیارات۔۔۔پرچاکہ جنگوجانیؔ اِئے دنیاءِ چُشکہ یک راھبندے ات کہ آئی بدیں زبان ءِ تہا ایش ’زرّ بدے ٹرّ بکس!‘ ءِ راھبند ات ءُ اِئے دنیازرّ ءِ ایدم آدیم چکران ات چُشکہ چہ اِئے راھبند ء گیش دگہ ھچ راھبند اِئے دنیا ءِ تہا نہ ات ءُ چُشکہ ھچ اِئے حقیقت ء گیش دگہ ھچ حقیقت ئے نہ ات، ایشی اوّل زرّ ات ءُ ایشی گڈسر زرّ ات۔۔۔!
ءُ جنگوجانیؔ چہ وتی دلوت مندی ءُ زرّ پرستی ءِ واھگاں وتارا برز ءُ بالا گِنداں وتی دست ء دراج کرت ءُ ایوبؔ ءِ کوپگ ء وتی دستء ایر کنان گوئشت :
’’ایوبؔ تو وتارا تیار بکن، پرتو من یک نوکیں جاہ ءُ ھندے درکرتگ‘‘
ءُ ایوبؔ وتی واجہ ءُ وازدار ءِ چپتیں پونز ءُ سبریں جسد ءُ جون ء چاران بوت چُشکہ آآئرا یک نوکیں کلہے دئیاں ببیت!۔۔۔کہ آوتی واجہ ءُ وازدار ءِ نوک سرء چہ نوکیں کلہہ آنی مدام واھگ دارات۔۔۔پمیشا آآئی دیما چاران بوت کہ آنوں آیک نوکیں کلہہ ءُ سوگات یے پرآئی درشان کنان ببیت!
ءُ جنگوجانیؔ گوئشان بوت:
’’من لوٹاں کہ احتینوکیں گچین کاری آنی تہا تومئے سریاب ءُ اگدہ بازار ءِ صوبائی اسمبلی ء ممبر ببو!‘‘
ءُ ایوبؔ ء چُشکہ جنگوجانیؔ ءِ زانت ءُ پیم ءِ شرتری ءُ جُوانی آنی سرء سکھت ات ، آئی ھمے نوکیں کہہ ءِ سرء آگڑت کہ آچہ وتء جست کرت کہ آخر اِے حیال آئرایعنے ایوبؔ ء پرچے نہ یات ءُ پرچے ایش واجہ کار جنگوجانیؔ ءِ دل ءُ دماغ ءِ تہا پیدابوت؟
ءُ ایوبؔ دم دستی چہ آئی جست کرت:
’’واجہ کارتوپرچے صوبائی اسمبلی ءِ باسک نہ بئے؟‘‘
ءُ آبشکندگ بوت ءُ گوئشت:
’’تئی حبر راست اِنت۔۔۔بلے تو نہ زاے کہ من وتی دستکتھ ء کرت نہ کنین ۔۔۔ءُ ایوک ء وتی شست جنئگ ء زانین نیکہ من ھم پہ اسمبلی ممبری ء گچین کاری آنی تہا بہر زرت، بلے من ونت نہ کنین ، نوشتہ کرت نہ کنین کہ من ء حدادرائیں چیزاں داتگ بگیر چہ یے دوئیں بودان !‘‘
ءُ ایوبؔ گوئشان بوت:
’’پہ تو ڈگری ءِ شرت آنکہ است بلے پہ توچہ مدرسہ یے ء وفاق المدارس یاکہ چہ یونیورسٹی یے ء بی اِئے ءِ ڈگری بہا زورئگ چے مُشکل انت؟‘‘
’’آمشکل نہ انت ایوب جانؔ ، بلے من ء وت شرم کئیت؟‘‘
نہ کہ مروچی من بلوٹاں گُڈا منی ڈگری چہ یونیورسٹی ءِ رجسٹرار ءُ وفاق المدارس ءِ کالمءِ وستاں ھمداں منی گِس ء کئیت، سربیت،۔۔۔اے گیران نہ انت تئی گپّ راست انت۔۔۔بلے نہ زاناں پرچے من ایشرا پہ وت عیئبے حیال کناں باں!۔۔۔من ء نہ توریت کہ من چہ کسّے ء ڈگری بہا بزورین وھدیکہ من وتی شست ءِ تہا دستکتھ کنین ؟۔۔۔من ء تئی پیمین ورنایانی کمکّ دست احتگ کہ تو وانوک یے ءِ ، توونتگ ،توپوہ ءُ زانتکارین مردئے ءِ گُڈا من پرچے انگرآنگر دگرانی دستء بچارین؟
۔۔۔۔منی باندات ءِ ممبر صوبائی اسمبلی تویے،۔۔۔تانکہ مہلوک بزانت کہ تویک سرپدئیں ءُ زانتکاریں مردیے ءِ کہ اسمبلی ءِ تہا تومنی حبّ ءُ واھگانی نگاوان ءُ پشتی وان ببے، گُڈا من پرچے چہ ملاّ ءُ بابویے ءِ جعلی ایں ڈگری یے پہ بہا بزیراں من ء اِئے شرنہ لگیّت ۔۔۔منی ممبر تویے۔۔۔من ء تئی پیمین ورنا درکارانت۔۔۔ریاضؔ پیمین پمندہ گیں ورنا پکارانت کہ مروچی منی درائیں ڈگارءُ میرات ءُ جائیداد ءِ رکھینوک انت کہ شال ڈیویلپمنٹ اِتھارٹی ءِ تہا ہرچیز یے ببیت آمن ء حال دنت۔۔۔ باندا تو وھدئے توممبربہے گُڈا اسمبلی ءِ تہانندوک تومنی اِئے آریپین جائیداد، ءُ حاکمی ءُ میرات ءِ رکھینوک بہے، گُڈامن ء چے پرواہ؟۔۔۔۔
آپاداحت ءُ ایوبؔ ءِ کوپگاں کمکین پرنچّت ءُ پہ غسل خانگ ء رادگ بوت بلے چہ دروازگ ء پترئگا ساری آوتی چکّ ء گردینت ءُ ایوبؔ ءِ نیمگا چاران گوئشت:
’’بس توتیاری بکن،۔۔۔گچین کاری ھمے زمستان ءِ تہا المیّ باں۔۔۔بلے ساری ترا یک مزنیں بارے کہ شما ایشرا پرنگی ءِ زبانءِ تہا ’پیکیج‘ گوئشت ، دوبئی برئگی انت۔۔۔زانے دوبئی ، بلے من لوٹاں کہ اُودا من یکّ وتی ریس کورس یے پچ کنئگ ء لوٹاں۔۔چونین حیالے؟۔۔۔۔عربانء نوک گاڑی، نوکیں جنک ءُ نوکیں اسپ دوست انت!‘‘
’’بلے عربانء ریگستان، اشتر ءُ نوک استال دوست انت!‘‘
ایوبؔ وازدار ء لکمہ دیان بوت ءُ جنگوجانیؔ کھندگ یے جت:
’’عربان پشت ءُ دیم ہردو دوست انت۔۔۔انچُش کہ ماں دردنیاپس گہان گوئشیت، انچُش عرب گُڈا اُشتر گہان انت ، مبے توبئے ؟‘‘
جنگوجانیؔ کھندان بوتءُ گوئشت:
’’اِئے دُرا سوک ءُ ورگ انت انچُش عرّب ء وتی راجی قدرء زانت ھمے پیما بلوچ وتی قدرانی سرء پہر بندیب، دنیا حداء ماف نہ کنت گُڈا بلوچ ءُ عرب ء چون پہل کنت؟‘‘
جنگوجانیؔگوئشان غسل خانگ ءِ تہا پترت:
’’بزاں تودل ء کرت؟‘‘
’’واجہ کاراِئے ساد گیں مہلوک ء بدگوئشگ تہذیب زرگانی دوبہ انت!‘‘
ءُ واجہ کار بشکھندگ بشکھندگ ایوبؔ ءِ پسّو ء ھچ نہ گوئشت ءُ غسل خانگءِ تہا پترت۔
ءُ ایوبؔ جنگوجانیؔ ءِ زندءِ تضادانی سرء پکرجنان بوت کہ چہ یک نیمگ یے ء آجنکانی چارئگ ء میار حیال کرت تو دوئمی نیمگء گوں بازیں زالبولانی آئی رشتگ اتنت، چہ یک نیمگ ء آہیروئن ءِ پوڈرء ِ واپار ء کرت ءُ دوئمی نیمگاآچہ بابوء چہ ملاّ ء جعلی ڈگری ء پہ وت حراب حیال کرت!۔۔۔کہ اِئے دُرا پرآئی راز ءِ گپّ اتنت بلے آئرا جنگوجانیؔ ءِ سرء سکھت ات پرچاکہ وتی درائیں تضاداں ابید آئی تہا آخریکّ خیریے المّی ات کہ آچہ کچکانی جنگ دئیگ ءُ بانگو آنی جنگ ء پد آئرا انکس مزنیں دلوت مندین شھکس یے جوڑ کرتگ ات؟
ءُ نوں آآئرا ممبر اسمبلی جوڑ کنئگ لوٹیتءُ پدا وھدے آچہ غسل خانگ ء درکپت توآگوں ایوبؔ ء تران کنان بوت کہ نوں آوتی پاگ ء بستگ ات ءُ صافین بچ گوئرا کرتگ ات:
’’ایوبؔ زانے اِئے رندی تئی گچین کاری ءِ وھدان تئی مزنیں بدی دار کئے بیت؟‘‘
ایوبؔ چُشکہ برئے دمگء چہ چاروبچاّر نہ کرتگ ات، نہ زانت کہ چے بگوئشیت ؟پمیشا جنگوجانیؔ وت گوئشان بوت:
’’اِئے رندی تئی مزنیں بدی دار سفرؔ بیت!‘‘
’’چے سفرؔ ھم صبورؔ ء یلہ داتگ؟‘‘ ایوبؔ ء چُشکہ خبر مبیت سفرؔ چہ صبورؔ ءِ وانندہ گانی گلّ ء جتا بوتگ ات ءُ نوں عملی سیاست ءِ تہا احتگ ات ءُ اِئے رندی آئی دیما اوشتاتگی ات!۔۔۔۔
ءُ جنگوجانی ؔ وتی پدمنتگیں پشک ءِ بٹن آن بندکنان بشکھندگ بوآن گوں ایوبؔ ء گوئشان بوت:
’’تراخبرھم نہ انت کہ تئی اِئے دیم ءُ آدیم ءِ چے بوئگا انت؟۔۔۔بلے زانے کہ تئی درائیں کاراں من شرکنان ۔۔۔آنکہ من ستکتھ وتی شست جنئگ ءِ تہا کنین !۔۔۔۔ ءُ من ء ایش ھم خبرانت کہ صبورؔ چہ جیل ء ھلاس بوئگا اِنت۔۔۔ءُ اگاں عدالت آئراھلاس مکنت ھم بلے آاِئے رندی گچین کاری آنی تہا بہرزورئگا انتءُ سرکارآئرا گچین کاری آنی تہا پہ بہرزورئگا کلّیت، بلے زانے ایوبؔ جان کہ اِئے درنیام ء چے لیئب ئے بوئگا انت؟‘‘۔۔۔جنگوجانی چہ وتی حبران تھا ءُ چس زوران وتی ہردوئیں دستان وتی کش ء جنان وتارا چہ ایوبؔ ء کمکین نزینک کرت کہ جہل بالشت ءِ سرء تکیہ ایوبؔآئرا انچُش چاران بوت چُشکہ کسّ مریدءِ وتی مرشد ء چاران ببیت!۔۔۔ ءُ جنگوجانیؔ گپ جنان بوت:
’’لیئب ایش بوئگا انت کہ سرکارءِ نمائندگ ءُ مردم من اؤں، یعنے توئے ، یعنے ترا گچین کاری آنی تہا سوب کٹگی اِنت کہ ایش پیسلہ بوتگ کہ ھما امیت وار ء کٹگی انت ھما کہ سرکار ءِ مردم اِنت، سرکار ءِ پشتی وان انت ءُ سرکارءِ چن ءُ لانچان دیما بارت ، پرچاکہ سرکار نہ لوٹیت کہ اِئے پروش ءُ پروش کاری آنی تہا وھدئے ہرنیمگ ء یک بگاوت یے پاد احتگ کسّے جمہوری ڈولانی تہا اقتدار ءِ سرء بنندیت!۔۔۔۔چُش نہ بیت، سرکار جمہوریت لوٹیت بلے جمہوریت نہ لوٹیت ھم ۔۔۔۔ءُ سرکار ھما جمہوریت ء لوٹیت کہ آسرکار ءِ حقء ببیت کہ یکّ انچُشیں قومی ریاست ءِ تہا کہ اُودا بازیں مذہب، بازیں قبیلہ ، بازیں زبان ءُ دودءُ ربید گانی مردم ببات ءُ ادا راجی انصاف ءُ عدل ءِ یک راھبند یے مبیت ءُ آئی تہا توگچین کاری اڈبدئے گُڈا ایشی اثرھمیش بیت کہ ہرکسّ وتی جندءِ حون ءُ ھڈ ء، وتی زبان ءُ وتی دورءُ ربیدگ ءِ مردماں ووٹ دنت ءُ ہرکسّ وتی جتائیں مسیت یے جوڑ کنت ءُ ھما نمازوانیت ءُ بدران ادانئلیت !۔۔۔پمیشا سرکاروتی مرضی ءِ جمہوریت ئے کاریت۔۔۔ءُ اِئے جمہوریت ءِ آروکانی تہا تئی نام ھواراِنت ،پرچاکہ تو سرکارءِ مردمے ۔۔۔من سرکار ءِ مردم ئے آں!۔۔۔ءُ سرکار زانت کہ ترا کامیاب ءُ سوب کٹگ ء پہ یکّ چمّ ءُ یک لیئب یے پکار انت کہ نوں اِے لیب ھمے پیما سوب کٹیت کہ تئی بدی داری ءُ اوشتوکیں ، اسمبلی ءِ ممبرانکس بازءُ گیش ببنت کہ سریاب روڈءُ اگدہ بازار ءِ ووٹ تقسیم ببنت بہرء بانک ببنت گُڈا توکٹے ءُ کامیاب بیئے۔۔۔۔۔
چُشکہ سفرؔ چیزیے ووٹ بارت ءُ چیز یے وت صبورؔ بارت ءُ چیزیے اِدا اُودا یک دگہ آزاتین امیت واریے بارت کہ ھمے بہرءُ بانک ء ِتہا یعنے ووٹانی بہرءُ بانک ءِ تہا تئی سوب کٹئگ ءِ چانس ءُ موکہ گیش بنتءُ توکامیاب بیئے۔۔۔سرکاربزان باز لائک ءُ بازہشیار اِنت،۔۔۔سرکار لیئبان وت زانت کہ آئرا وتی مردم ء چون دیماآرئگ لوٹیت؟۔۔۔ ءُ اِئے ھمے صورتء بوت کنت کہ بازیں امیت وار گچین کاریءِ تہا بہر بزورنت!۔۔۔ ءُ اِئے ڈول ء ھما مردم کہ آئراچہ یے بنیاتی ایں ووٹ استنت گُڈا پرآئی موکہ کیت کہ اِئے ناجتابؤکیں ووٹ آئی حق ء کپنت ءُ ایدگرانی ووٹ بہر بنت ءُ ھمے بنیاتی ووٹانی امیت وارکم ووت ءِ تہا کٹیت!۔۔۔نوں تئی ووٹ بنیاتی انت چیاکہ سریاب ءُ اگدہ بازارءِ تہا صبورؔ ءُ سفرؔ ہردوکان بنیاتی ووٹ نیست کہ آوتی نظریہ ء پکر ءِ سرء ووٹ کٹگ لوٹاں کہ سریاب روڈ ءُ اگدہ بازار ءِ مردم نظریہ ءُ پکر ء نہ منّنت، آوتی قبیلہ ءُ وتی مردم ء پہ ووٹ دئینت کہ اگدہ بازار ءُ سریاب روڈ ءِ تہا چے مئے راج نہ انت؟۔۔۔گُڈا کئے بوت کنت کہ تئی بنیاتی ووٹان ھچ تویُلبیت؟۔۔۔۔توکامیاب ! تو سوب ءِ واجہ !۔۔۔۔۔بل کہ سفرؔ تئی دیما بیت!۔۔۔ بلّ کہ صبور بوشتیت!۔۔۔بِل کہ دگہ کسّے بیت۔۔۔ کئے تو!۔۔۔بس کید ھمیش اِنت تئی کامیابی چہ چماّن چیرانت!۔۔۔دلجم ببو!۔۔۔تانکہ من استن تئی سرکار شربیت‘‘
جنگوجانیؔ گپّ جنان بوت ءُ ایوبؔ آئرا چاران بوت کہ جنگوجانیؔ آنکہ ناوانندگ ات بلے آئی زانت ءُ سرپدی چُشکہ چہ وانندہ گاں ھم گیش ات ءُ ایوبؔ حیال کنان بوت کہ اگاں اِئے مردوانگ بزانتین گُڈا نہ زاناں اِئے چے بلائے بوت؟۔۔۔۔
ءُ ایوب ؔپاداحت ءُ آہردوچہ دروازگ ء درکپانءُ پہ روان بوتنت توایوبؔ وتی واجہ ءُ وازدارء جست کنان بوت:
’’اِئے درائیں حالان تراکئے داتگ،۔۔۔۔توچنکس بلائیں حبرئے داتگ؟‘‘
’’سرکار! زانے سرکارچیاگوئشتت؟۔۔۔سرکار کہ سران گڈیت؟۔۔۔ڈپٹی کمشنر!۔۔۔زانے ڈپٹی کمشنر یے گوئشتت؟۔۔۔ڈپلی کمشنر لیئبانی شرکنوک ءُ شون دئیوکیں مردم ڈپٹی کمشنر بیت۔۔۔سرکار پیسلہ کرتگ کہ ادا اگدہ بازارء سریاب روڈ ء بگیر چہ سرکار ءِ مردم ء دگہ کسّے سوب نہ کٹیت!۔۔۔سرکار سفرؔ ء پرماتگ کہ ووٹ ءِ تہا بہر بزوریت کہ چہ یک نیمگء سفرؔ چہ وتی سنگت صبورؔء جتا بوتگ کہ ایش ھم یک مزنیں حبریے کہ سفرؔ وتی ’نظریاتی‘ سنگت صبورؔ ء یلہ داتگ کہ سرکار لوٹیت کہ صبورؔ ایوک ءُ تہنابمانیت، پشت کپت پرچاکہ صبورؔ درائیں سسٹم ءُ راھبنداں پروشگ لوٹیت ءُ یک نوکیں راھبند یے آرئگ لوٹیت کہ پہ ایشی آئرا کسّ اجازہ نہ دنت کہ آلہتیں مردمانی ۔۔۔لہتیں وانندگانی پشت ء ھزاریں سالانی راھبنداں ء پہ یکّ ووٹ یے ء بدل بکنت؟۔۔۔۔ چے آئرا اِے اجازہ است؟۔۔۔ءُ اگاں نیست گُڈا چُشیں واب گندوکیں مردم چون راج ء بدل کنت؟۔۔۔۔اِئے ورناواب گندنت۔۔۔ایشانی حیال ء سنگ نرم انت کہ رعُبااش وارت!۔۔۔بلے سنگ سکّ انت ءُ رعُبااش وارت نہ کنت!۔۔۔سرکار چُشیں مردمان کجا کلّیت؟۔۔۔۔پمیشاگچین کاری آنی تہا مئے ممبرتویے ءُ بگیر چہ تودگہ کسّ بوت نہ کنت!۔۔۔پہک بزان۔۔۔توبچارکہ دیما اِے لیئب تاں کجا رؤت؟۔۔۔۔۔
ءُ پدا جنگوجانیؔ ءُ ایوب ؔ چہ دروازگ ء درکپتنت کہ دروازگءِ بُن جنگوجانیؔ وتی پجاروءِ تہا سواربُوت ءُ ایوبؔ یک زرےء پددگہ نیمگ یے رادگ بوت۔ کہ نوں آدوبئی روئگ ءِ تیاری ءِ تہا مشکول ات۔

















ریاضؔ ء چرس، ککّہ، کپنجر ءُ کچک دارئگ ءِ حبّ ءُ واھگ نیستت، بلے ریاضؔ ء شراب ءُ دیوان ءُ جواءِ حبّ ءُ واھگ المّی ات، کہ مہلوک آئرا دیوان ءُ مجلسانی مردم یے زانتءُ حیال کرت ءُ آایشی تہا درائیں اگدہ بازارءُ سریاب ء نام پیداکرتگ ات کہ چہ شال ڈیویلپمنٹ اتھارٹی ءِ نوکر بوئگا رند گوں زرّ ھم گیش احتگ ات کہ آاِئے زرّان ء گیشتر وتی مزنیں افسرانی دعوت ءُ شراب ءُ جواءِ مجلسانی تہا حرچ کنئگ ءِ عادتی بوتگ ات۔۔۔
 شال اتھارٹی ءِ دپتر ءِ افسرآئرا سکّ دوست داشتنت کہ ریاضؔ ءِ تہا یکّ سکھت ءُ بہادوری یے ات کہ ایدگرانی تہا نہ ات کہ وت بلکنا آئی افسرھم چہ اِئے لائکی ءُ بود ء وتارا زبہر حیال کرتنت ،چیاکہ ریاضؔ اگاں شراب وارت ،جوا جت ءُ یامزنیں نان ءُ دعوت کرت گُڈا مجال نہ ات کہ کسّے چرآئی دپّ ء بشکتین کہ آکئے را شراب دات؟، کئے را شراب دات؟کئے را رشوت پُجارینت؟ کئی کاران کرت؟ ءُ چون کرت؟۔۔۔بلکنا آئی افسران ء آئی سرء انکس مزنیں سکھت یے ات کہ وت افسرانی جند ء بلکنا وتی سرء انکس سکھت نہ ات چُشکہ ساری ء ذکر ء بیان کنئگ بُوتگ کہ وتی ھمے بودءُ لائکی ءِ تہا ریاضؔ یکتاءُ بیگانہ ات!۔۔۔
ءُ ھمے بُود ءُ لائکی ات نوں چہ شال ڈیویلپمنٹ اتھارٹی ءِ کسانیں دنیاءِ بُرزآئی نام ءُ توارچہ سریاب روڈء تاں زرغون ءُ سول سکرٹریٹ ء سربوتگ ات کہ آئی ’بوس‘ شال ڈیویلپمنٹ اتھارٹی ءِ ڈی۔جی، ڈائریکٹر جنرل ساری ء سول سکرٹریٹ ءِ تہا کار کرت کہ نوں آئی پوسٹنگ ادابوتگ ات کہ شپّ ء زرغون روڈءِ بنگلہ ءِ تہا سجّی ءُ کباب ءِ بُو ہرنیمگا تالان بوت ءُ تہا واجہ کار ریاض چہ کریٹان رنگ رنگ ءِ ءُ ڈول ڈول ءِ شرابان درکنان وتی افسران دات کہ ڈی۔جی ءِ سنگتانی مزنیں کساس یے ات کہ کسّ سی۔اینڈ،ڈبلیو ءِ سیکرٹری ات توکسّے ءِ ایری گیشن ءُ خوراک ءُ تعلیم ءِ کہ اِئے دُرا وھدئے وتی شراب ءِ دیوانانی تہا نشتاں تودرائیں راج ءُ چاگرد ءِ رشوت خوری ،ملام ، کرپشن ءُ بدانتظامی ءُ شرابانی گلم ءِ تہا ہرچیز ء چہ دل ء بُرت ءُ ریاضؔ آیان چاران بُوت ءُ گوں آیان جپت وتی جندءِ زندءِ سیاہ تہا رییاں چہ دل ء بُرت یاکہ برئگ لوٹیت۔۔۔۔
انچُش کہ ریاضؔ ایدگرانی حاطرا فداءُ قربان ات گُڈا ھمے پیما پہ ریاضؔ ھم انچُشین مردم موجود ءُ ساڑی اتنت کہ آآئرا وتی سرءِ ساھگ مہربان حیال کرتنت کہ چہ ایشان یک یے آئی ٹھیکہ دار رئیس بدل ؔ ات کہ رئیس بدلؔ یکّ انچُشین ٹھیکہ دارے ات کہ چہ وتی باوری ءُ سکھت ءِ سبب ء انجینئر آئرا چہ کاران ساری ادائیگی کرتنت ۔۔۔۔ یعنے وھدئے کار تنے وھدی پیلونہ اتنت یاکہ آیانی بندات ھم نہ بوتگ ات بلے درائیں کارانی پے منٹ ءُ ادائیگی آئرا ساری ء بوت۔۔۔۔ءُ رئیس بدلؔ ء انکس کاراستگ ات کہ آئرا وت بلکنا خبرنہ ات کہ آئراشال اتھارٹی ءِ نیمگا چنکس کاراستگ ات؟۔۔۔ جاگہے اسکول کار، جاگہے ڈسپینسری ءُ اہسپتال ءِ کارءُ جاہ یے سٹرک ءُ پلازہ ءُ نوکیں ہاوسنگ اسکیم ءِ بندئگ ءِ کارکہ شال ہرروچ ودّئگاات ، مزن بوآن ات، ٹوہ ءُ پراہ بوآن ات کہ چہ وتی حدّ ءُ اویلان ھم چُشکہ گوئزان ات کہ 1970 ؁ء ءِ زمانگ ء تہا ایشی آباتی چہ لکھ ء کم ات، بلے گوں اوگان مہاجر ءُ ایدگہ مردمانی آئیگا ایشی آباتی چہ وتی حدّان گوئزان نوں سی لکھّ ء احتگ ات کہ چہ اوگان مہاجر ءُ پراری آنی آئیگا ابیدوت اند ءُ حلاکہہ ءِ دوراندیں حلک ءُ میتگانی مردم پہ واپار ءُ پہ وانگ ء ، پہ علاج ، دارودرمان ء شال ءِ نیمگا دیم کرتگ ات ، چُشکہ شال آیانی لاپّ ات، آیانی نان ات ءُ آیانی تام ات ءُ چہ کلّان گیش پرآیان یکّ مکّہ ئیں ماس یے ات کہ ایشی کوھانی ساھگ ءِ چیرا چُشکہ آیان واب احت ، یک دلجمی یے ءِ مارشت بوت ءُ یکّ ناجتائیں تعلقداری یے توریت!۔۔۔۔
تنے وھدی چہ شال اتھارٹی ءِ ڈائریکٹر جنرل ء بگرئے تاں سیکرٹری ءُ ایدگہ مزن ءُ کسانین افسران ہریکّ یے ء چہ رئیس بدلؔ ءِ ٹھیکہ داری ء یک مزنیں پائدگ یے ات، چیاکہ رئیس بدلؔ آیانی زرّ ءُ مستردان آیانی بنگلہ ء وت پجارّینت کہ آوت نہ زانتنت کہ اِئے زرّ کجا احتنت ءُ چے پیما احتنت؟۔۔
ءُ ریاضؔ ءُ ٹھیکہ دار رئیس بدلؔ نوں چہ یکّ دوئمی ء ناجتابؤکیں چیز اتنت کہ ہروھدیکجا اُستات ءُ پاد کاتنت ءُ ہرجاہ گوں وت ء گون اتنت کہ آیانی ھمے دوستی ء ناجتائی ءُ شریکداری درائیں شال اتھارٹی ءُ سیکرٹریٹ ءِ تہانام کپتگ ات،۔۔۔چیاکہ ہردوکاری ایں، سکھت ءُ باوریں ءُ وتی کؤل داروکیں مردم اتنت۔۔۔۔
ءُ برے برے تھیکہ داررئیس بدلؔ ءُ ریاضؔ اُگدہ بازار ءِ یک گلّی ءِ تہا ٹھیکہ داررئیس ءِ لوگ ءِ مہمان خانگ ءِ تہا تہنا ءُ ایوک ء شراب وارتاں ءُ وتی واز دار ءُ واجہ ءُ افسرانی بارواگپّ جتنت کہ کئے کنجوس ے ات؟کئے سخاکرت؟ کئے دل تنکیں مردم یے ات ءُ کئے مزنیں دل ءُ جاگرئے داشت ؟ کئے زوت نشگ بوت ؟ کئے زوت نشگ نہ بوت ؟۔۔۔ کئی گوں کئے دوستی ؟ءُ کئی گوں ء زار ءُ غصّہ ات؟۔۔۔۔
بزاں آہردو وتی چارمہ کنڈ ءِ زند ء چاران ءُ مشایدگ کنان اتنت کہ اِئے زندیک ءِ المیں بہرے آوت اتنت کہ ا ٓیان مشکولی ءُ کار انکس گیش آتنت کہ آیان وت خبرھم نہ کپت کہ روچ چون مردار ءِ کوہ ء درکپت ءُ چون چہ چلتن ء پشت ء برکت بوت؟۔۔۔۔ آیانی روچ ءُ شپّ یک مشکّولی ءُ یک ناکٹوکیں دست گٹّیءِ تہا گوئستنت کہ آیان برے برے موکہ ھم نہ رست کہ وتی وتی لوگان پہ وسپگّ ء بشتین کہ باز رندان رئیس بدلؔ شال اتھارٹی ءِ کالونی ءِ تہا ے ریاضؔ ءِ بنگلہ ءِ تہا وتی شپّ ء تہر کرت ءُ انچُش برے برے تاں دیر ء شراب ورئگا پد ریاضؔ رئیس بدلؔ ء ِلوگ ء داشت ءُ آئی مہمان خانگ ءِ تہا وپت ءُ سہب ء چہ ھموداں وتی دپتر ء شت۔۔۔
ءُ ہرسحب ء رئیس بدلؔ ءِ جنین جام بی بی ؔ پرآئی وش آمدء احت ،چیاکہ ایش آیانی دورءُ رسم ات کہ چہ ڈنّ ء احتینوکیں مہمان ء گِس گودی وش آمد ءُ برآمد کرت تانکہ مہمان اگاں کہ وتی جندءِ مردم یے ات گُڈا آئی ء ائے مارشت مبوتین کہ آ’بدرئے‘ حیال کنئگ بوت یاکہ آبیگانگ یے ات۔۔۔
ءُ نوں کہ چہ انکس وھدء پدریاضؔ ءِ روءُ آرئیس بدل ؔ ءِ گِس ء بوتگ ات گُڈا رئیس بدلؔ ءِ جنین آئراوتی گِس ء تہامہمان یے حیال نہ کرت بلکنا وتی گِس ءِ مردم یے حیال کرت ءُ آئرا وش آمدت۔۔۔۔
ءُ ریاضؔ تروجام بی بیؔ ء چارت توآئرا انچُش تؤرت کہ تروجام بی بیؔ چہ رئیس بدلؔ ٹھیکہ دار گیش شاہکاڑیں زالکار یے ات ، گیش پمندگ ات، گیش لائگ ءُ بودی ایں جنین ذات یے ات،کہ وتی ورنائی ءِ تہا بلکنا آیک وش شکل ، وش دروشم ءُ وشّ دیمیں زالکارئے بوتگ کہ آئی دپّ مدام بشکھندگاں چُشکہ پُرات!۔۔۔کہ حبر ناحبرسرء آکھندت ءُ حبرنا حبرءِ سرء خیرات ءُ ندر بوت کہ آئی خیرات ءُ ندرتی ءِ تہا اشکینوکیں سنگیں دل ھم آپ بوت۔۔۔
بلے وتی عمر گوزئگا ایبد جام بی بیؔ ءِ دیم چوماہ ء گِراءُ اسپیت ات ءُ آتنے وھدی پہ وتی مردرئیس بدلؔ وتی چماّن سرمگ جت ، دپّ ء مسواک کرتءُ آدینکی ءُ شیشگیں ، سلک ء ساٹن ءِ لیوس پوشت ، وتارابوئی جت ءُ چٹک چٹگ گشت ءُ چٹک چٹک کار کرتءُ مہماناں وش کنان بوت کہ آئی دیوان ء حلک ءِ جنکّ احتاں کہ شیشگ ءُ دوچ ءِ کارکرتنت کہ وت آئی جنکّ صفتؔ کہ آئی یکین جنکّ ات وھدیکہ آیانی سے بچک اتنت کہ جنک ھمے یکیں صفتؔ ات کہ خوبوءِ تہا وتی ماس جام بی بیؔ ء شتگ ات۔۔۔۔
اُگدہ بازار ءِ تہا جنکانی یکیں مڈل گرلز اسکول ء آوتی مڈلءِ چکاس ء پاس کرتگ ات کہ دیمتر ء پہ وانگ ء آئی پس بدل رئیسؔ آئرانہ اشتگ ات ، پرچکاکہ ہائی اسکول مشن روڈء اتءُ انکس دُور رئیس بدل ؔ وتی جنکّ ء راہ دئیگ نہ لوٹیت پرچاکہ تنے سریابءُ اگدہ بازار ءِ مردم شالءِ مزنیں شارءِ تہا ھم گوں وتی کہنگیں رسمءُ دوداں گوں بندوک اتنت ءُ اِئے کہنگیں رسم ءُ رواج ءُ دود ءُ دورمان ء یلہ دئیگ نہ لوٹیت ۔۔۔کہ اِئے دود ءُ رسمانی سکیّ ءُ سنگینی انکس باز ات کہ رئیس بدلؔ آنکہ شال ءِ مزنیں ہستگار ءُ دلوت مندین ٹھیکہ دار ات کہ پہ ایدگراں لوگءُ ماڑی بست بلے وتی جندءِ گِس ء پکاّ نہ کرتگ ات۔۔۔چیاکہ اُگدہ بازار ءُ سریاب درائیں بازارءِ گلی ءُ میتگ تنے وھدی کچائیں لچّ ءِ ’ضاؤ‘ اتنت کہ ایشانی دیوال ء تنے وھدی چوٹءُ لکاٹ بندوک اتنت کہ ھمے چوٹ ءُ لکاٹین دیوالانی بن ء یک کہنگیں دروازگ یے ایر گندئگ بوت کہ بے ڈگار ء حاکانی تہا بڈّ گندئگ بُوت کہ چاردیوالانی تہا تنے وھدی بزّ ءُ مال بندئگ ءُ کاؤدئیگ بوتنت ، تنے وھدی ’ھیزک‘ ذِکّ ءُ باز کِسان کلی ایں مشک ایر بوتنت ۔۔۔نندوکیں گِسانی کوٹی آنی تہا تورئگ ءُ حرجین لونجان بوتنت، وتی لوگان ’تون‘ ءِ سرء گوپتگیں کونٹ ء تگر دمان بوتنت، یک شیشگئیں مزنیں الماری ءِ تہا آیانی چیز ایر بوتنت ،یاکہ گِسءِ بُن ء نپاد ءُ بیرُم ءُ چیز سواروک بوتنت، جہل رلیّ آنی سرء پہ نندگ ء بالشت ءُ بوپ ایراتنت ،۔۔۔گِس ءِ دیما پہ پچانیّ ایلگ ءُ گوات ءِ تہا تالان کنئگ ء یک تارئے بندوک بوت کہ گِسی مرگ ءُ کپتونانی کدومّ اتنت یاکہ تحت ڈنّ ء ایر بوتنت ۔۔۔غسل خانگ چہ گِس ء دُورڈنّ ء ات۔۔۔کاپرگِسءِ تہا استت یاکہ نیست کہ سارتین نیمروچان ڈنء پے تاپ ء کونٹ ء تگردائی سرء نندگ بوت۔۔۔
زالبول ءُ زالکارچہ وتی جند ءِ مردمان بوت اتنت،۔۔۔کہ گیشتر دوچ ءِ کارکرتنت یاکہ گِس ءِ تہا رومان گپتنت کہ گِس ءِ روپگّ ء تگرد ءُ کونٹانی شانگ ءُ صفائی ء زراں شودگ آیانی کارات یاکہ برے برے آکسّے ءِ پُرس ء یاکہ ’مبارکی‘ ء شتنت یاکہ چلم کشاّن گوں وت دیوان کنان بوتنت کہ زانگ نہ بوت کہ آیانی زندءِ متلب ء لیکھ چے ات ؟۔۔۔
رئیس بدلؔ ءِ گس چہ ھمے گساں یکّے ات ءُ زانگ نہ بوت کہ رئیس بدلؔ شال ءِ تہا آبات ات یاکہ دورین میتگ ءُ حلک یے ءِ تہا؟۔۔۔ءُ دورائیں سریابءُ اگدہ بازار ءِ تہا زندچُشکہ دو صدسال ساری ء سنگ بوتگ ات ءُ اوشتاتگ ات!۔۔۔گوئستگیں روچانی تہا رئیس بدلؔ وتی کچائیں گِس ءِ تہا ایوک ء وتی غسل خانگ ءِ تہا یک ’کموڈ‘ یے ایر کرتگ ات ءُ غسل خانگ ء پکاّ کرتگ ات کہ ایدگہ گِس تنے وھدی کچاّ ات ءُ تنے وھدی آئی تہا گوئستگیں چیز ایراتنت۔۔۔
ءُ آئی جنین جام بی بیؔ ءِ دل لوٹیت کہ آیانی گِس ھم پکاّ بیت پرچاکہ آصفتّ ءِ سیرء آروس ء یکّ پکائیں بنگلہ ءِ تہاکنئگ لوٹیت۔۔۔۔ ءُ آئی اِئے واھگ ات کہ یکین جنکّ صفتؔ ءِ دست ء یکّ شرین ءُ ہسگاریں ورنایے ءِ دست ء بدنت تانکہ صفتؔ ءِ زندپہ شری بگوزیت!۔۔۔
ءُ چہ ریاضؔ ءِ آئیگ پد نہ زاناں پرچے آئرا حیال احتگ ات چُشکہ ریاض ؔ پرآئی جنک صفتؔ یکّ شرّین مردیے جوڑ بوت؟۔۔۔۔
بلے تنے وھدی جام بی بیؔ نہ ایشی ذکرء گوں وتی مردء ءُ نیکہ گوں دگہ کسّے ء کرتگ ات۔۔۔آنکہ اگدہ ءِ پیرءُ بزرگ ءِ ادیرگ ء دو سئے وار شتگ ات ءُ دعا لوٹیتگ ات کہ حدا ریاضؔ ءِ دلگوش ء گوں ھمے بزرگءُ ولی ءِ نامءِ سرء ، آئی جنکّ ءِ رسال ء گوں بکنت؟۔۔۔۔
بلے ریاضؔ تنے وھدی چُشین حبّ ءُ ھدوناکی یے پیش نہ داشتگ ات کہ آئرا صفتؔ دوست ات یاکہ صفتؔ ء وتی جنین جوڑ کنئگ لوٹیت؟۔۔۔۔
چیاکہ ریاضؔ ہپتّ پوشانی تہا چیّر صفتؔ ء نہ دیستگ کہ آوتی جندءِ گِس ءِ تہا بوک ءُ پردگانی تہا گشت کہ بگیر چہ روچ ءُ ماہ ء چُشکہ دگہ کسّے آئرانہ دیستگ ات؟۔۔۔بلے آئی ماس ءِ دل لوٹیت کہ ریاضؔ صفتؔ ء بگندیت ،چیاکہ آئرا وتی جندءِ ءُ وتی جنکّ ءِ حسن ءُ زیباءُ نماءِ سرء نازات کہ تنے وھدی ورنائیں جنکّ تھروجام بی بیؔ ءِ چماّنی تہا چاران وتی جند ءِ نازرکین بدن ءِ تہا یک لرزگ ءُ سریگ ءِ مارشت کرتنت ءُ تھروجام بی بی ؔ وت ھمے نازورکیں جنکانی دیوان ء نندگ ء باز دوست داشت کہ ایشانی لیوس ءِ سپت ء کرت ءُ برے برے وتی دستان حنّی جنان آوتی گِس ء آئیوکین ھمسایگ ءِ جنکانی دستان ھم حنّی جت یاکہ نوکیں وبویے چٹ دات کہ جنکّ آئی مہروانی ءِ سببء وتارا وتی دارئیں جند ءُ جون ء چہ اِئے دنیا ء برز حیال کرتنت چُشکہ تُروجام بی بی ؔ ءِ وشّین گپّ آیان برز آزمان ء برتنت!۔۔۔پمیشا جام بی بیؔ ءِ گس مدام چہ ھمسایگ ءِ جنکان پُھر ات کہ اِئے درائیں دیوان ءُ مچّی آں آپہ وت جنکّ صفتؔ ءِ حاطرا اڈدات کہ صفتؔ ءِ تہاھم یک نادرا ءُ خفیہ گیں گل ءُ وشّی یے ات کہ آھم چوایدگہ جنکاّن بال کنئگ لوٹیت ءُ یک انچُشیں دنیاءِ تہا روئگ لوٹیت کہ اُودا گل ءُ وشّی ءِ رنگ ءُ تام ءُ وشبو آں بگیر دگہ ھچ چیزئے نہ ات!۔۔۔
ءُ صفتؔ وت نہ زانت کہ آچے بکنت ؟ پمیشا آوتی ماس ءِ رومانی تہا وتی ھوش ء چپّ کرت یاکہ گوں وتی دستگہاراں گوں دوچ ءِ کار ء کرت کہ وھدئے رائے ورنائیں جنکّ یکجاہ بوتنت تو آشیئر جنان بوتنت کہ آیانی اِئے شیئر زھہرونکانی تہا دورین دنیا آنی رنگ ءُ بُو ءُ توار ئے مان ات کہ اِئے توار چہ کجا احتنت؟۔۔ءُ پرچے آیانی گوشان کپتنت؟۔۔۔۔آایشرا گُڈا وت نہ انتنت !۔۔۔بلے آانکس المّی زانتنت کہ دُورباز دُور یکّ دگہ ارمان یے ات کہ ایشرانام ،رنگ یے نہ ات بلکنا ایشی تہا ایوک ء۔ تانایکّ جہلانکیں مارشت یے ات ءُ ھمے مارشت آیانی درائیں زندگانی ات!۔۔۔۔
پدا یک روچے صفتؔ ءِ ماس ء پرآئی دستگہاراں تھروجام بی بیؔ ء حیال یے ۔۔۔یک نوکیں حیال یے احت۔۔۔۔ءُ اِئے حیال ایش ات کہ اُگدہ بازار ءِ پیروءِ کشک ء یکّ ’سیّد ‘ ئے ات ، کہ اِے سیّد اُودا پیرءِ مسیت ءِ حجرہ ءِ تہا نندوک مدام تاایت کشتّ ءُ آئی سرء زالبول ءُ زالکار مدام مچّ اتنت کہ کسّے پہ وتی ناجوڑی ء دعالوٹیت، کسّے وتی مرد ءِ سنگین دل ء ’آپّ‘ کنئگ لوٹیت ءُ کسّے مردءِ دل ء چرآئی جنین ء پروشگ لوٹیت کہ سیّد ءِ دست ءِ تہا شفا ات کہ آسیرءُ جادو یے کرت گُڈا چٹ ھما ڈول پیش احت،۔۔۔ یعنے اگاں مرد جنین ء مہ لوٹتین گُڈا مرد ءِ سرء سیّد ءِ جادوؔ ءُ سیرانی اثر بوت کہ دلانی پروشگ ءُ دلانی یک جاہ کنئگ ءِ گشاد ایوک ء گوں اُگدہ بازار ءِ ھمے سیّد ءِ سیرءُ جادو ءِ تہا آتنت ، پمیشا ادا اُگدہ بازار ءُ سریاب ءِ درائیں زالکار انچُش مچّ اتنت چُشکہ مکسک وشّی ءِ سرء مچ بوتنت آچہ سیّد ء تاایت گپتت ءُ پیر ءِ دربار ء شردی، مٹھائی ، گڑءُ شکر ءُ حرماگ ھم خیرات کرتنت ءُ دعالوٹیتنت۔۔۔۔
ءُ سیّد ءِ دیما آوتارا ایوکنہ کرتنت نیکہ پردگ کرتنت، بلکنا باز رندان وتی دست ء گوں سیّد ءِ تچکین دستء داتنت کہ سیّد آیانی اسیت، مچھکہ اِی،حنّی ءُ دستونکیں چونمبگء نرمین دستانی تہا مٹ کرت ءُ وتی چماّن نزّکنان آیان دم کرت ءُ آسیّد ءِ اگدہ آنی سرء سکھت کنان وتی لپراھین ءُ سادہ گیں لیوس ء شانان پدوکائی چہ سیّد ءِ دربار ء پاداحتنت ءُ درشتنت ۔۔۔۔
یکّ روچی جام بی بی وتی ھمسایگ ءِ زال کار ءُ ملک دادبھکشؔ ءِ جنین جماعتی ء کہ گوں جماعتی آئی دستگہار ء دوچی چہ جنکّی ءِ زمانگ ات، زرت ءُ سیّد ءِ دربارء روئگا پہ رکھشہ ءِ تہا سوار بُوت گُڈا راہ ءِ تہا جماعتی وتارا ایوک کنان جست کرت۔ 
’’جام بی بی چے خیر انت کہ انکس سحب مالہ تومن ء سیّدءِ دربار ء برئے؟‘‘
ءُ جام بی بی وتی یکئیں بوک ء وتی مسواک جنوکیں دستانان پیش داران بشکھندگ بوآن گوئشت:
’’رئیس بدل قہر کپتگ ء جادوکنئگ لوٹین!‘‘
’’پرچے؟‘‘ جماعتی ؔ جست کرت۔ ءُ تھروجام بی بی ؔ پسّو دئیان بوت:
’’پمیشا کہ نوں قہرکپتگ شپّ ء گوں من نہ وسپیت ءُ وتی کارانی تہا انکس مشکول مانیت کہ شپّ ء منی بگل ءُ نپادءِ سرء کیئت گُڈا وتی پشت ء پمن دنت ءُ واب کپیت!۔۔۔من نہ زاناں چے بکنین ؟۔۔۔پمیشا سیّدءِ تاایت بلکنا کار آمد بیت؟‘‘ ءُ آکھندگ ءُ ٹکائے جت کہ آئی کھندگ ءُ ٹکائے توار ءِ سرء گلی ءِ تہا ایدگہ راہ گوئزانی گوش چُشکہ چڑک کرت ءُ آھمے دوئیں زالکاران چاران بوتنت کہ نوں آگلی ءِ دپّ ء روکپتی نیمگ ء جہل کپتگ ات ءُ دراجین گلی ءِ روٹکی نیمگ ء روان کہ اُودا پیرءِ ادیرگ ات ءُ آئی بُن ء سیّد ءِ حجرہ ءُ مسیت ات کہ رکھشہ ادا شت نہ کرتنت پرچاکہ گلی دراج ،نیم تہار ءُ تنک اتنت کہ مراد بند پیادگ اتن اداشتنت۔۔۔۔
ءُ تُروجام بی بیؔ وھدئے گوں وتی جنکّی ءِ زمانگ ءِ دستگہار جماعتی ء ایوک ءُ یک بُوت توگوں ہرسرحال ءِ سرء آزات گپّ جت ءُ چہ آئی ھچ چیز یے چیرنہ دات ۔۔۔۔ءُ ھمے حال جماعتی یے ات کہ آھم گوں تھروجام بی بیؔ وتی دل ءِ حالان دات ۔۔۔ءُ نوں کہ تھروجام بی بیؔ مسکرہ کنان وتی مرد رئیس بدلؔ ءِ جادو ءِ باروا گپّ جنان بُوت تو جماعتیؔ زانیتکہ جام بی بیؔ گوں آئی مسکرہ کنان انت کہ اصل حبر دگراتت۔ ءُ اِئے اصلی ایں حبرچے ات؟۔۔۔
نوں ھمے اصلی ایں حبرء وتی جنکّی ءِ زمانگ ءِ دستگہار جام بی بیؔ ءِ دپّ ء اشکینگ لوٹیت، پمیشا آجام بی بی ؔءِ پشت ء پھُل کنان بوت تانکہ وتی گامان ءُ جام بی بیؔ ءِ گامان ھوار بکنت کہ چہ ھمے سبب ء آکمکین ھید جنان ءُ تسّان ات کہ بہارگہ ءِ موسم ءِ جمبری ایں روچ ءِ جس ءِ تہا ہردوکانی حید احتگ ات ءُ اِئے حیدانی بُو گوں ہردوکانی بدن ءِ وشبوآنی بوء ھوار کپان بہارگہ ءِ تالانین وشبوآں گوں ھوار کپان یک دگہ نوکیں وشبّو ءُ بوئے پاد کرتگ ات کہ کسّ ایشی، نیکہ جام بی بیؔ ءُ نیکہ جماعتیؔ اِئے وشبو آنی بن ءُ سرء زانتنت ءُ پوہ بوتنت!۔۔۔
ءُ وتی دمء داران گوں جام بی بیؔ ء ھم کوپگ روان جماعتی گوئشان بوت:
’’مروچی چے چٹ ءُ چے تاایت؟‘‘
’’بچار! جماعتی ھچ تو خبریے چیر نہ انت۔۔۔من لوٹاں کہ ریاضؔ منی زامات ببیت۔۔۔۔ءُ سیّد چٹ ءُ تاایت ء سیرءُ جادوآنی سرء من ء سکھت انت کہ حدابکنت کہ سیّد ءِ جادو ءُ سیرانی تہا اثر ببیت کہ ریاضؔ منی یکین جنکّ ءِ مرد ببیت!۔۔۔ءُ زانے جماعتی ریاضؔ چنکس ماخولین ورنائے؟۔۔۔وتی چماّن زالبولانی دیما برزنہ کنت۔۔۔ برآئی شرم ءُ حیا جنکانی شرم ءُ حیاء ھم ملامت کنت!۔۔۔من ء ریاضؔ ءِ ماخولی ءُ گران سنگی چٹ دوست انت!‘‘
ءُ جماعتی کہ ریاضؔ ءِ باروا ساری ء چہ جام بی بیؔ ء اشکیتگ ات کہ ریاضؔ جاگہہ بابو ات ءُ گوں آئی مرد رئیس بدلؔ ء آئی نندگ ءُ پادآئیگ ات کہ باز رندان جماعتی، جام بی بی ء برنج ، گوشت، مرگءُ ماھی گرادگ دیستگ ات کہ وھدئے ریاضؔ آیانی مہمان بوت تو جام بی بی مرگءُ برنج مدام گرادت!۔۔۔جماعتی اِئے حبران زانت، آخر جام بی بی پرچے انکس اِشتاپی ات؟۔۔۔پمیشا جماعتی جست کرت:
‘‘اگاں ریاضؔ ماخول ءُ گران سنگ یے ءُ چہ آیان انکس نزینک انت گُڈا آئرا پرچے شک انت؟‘‘
’’من ء شکّ نیست لبے ریاضؔ تنے وھدی صفتؔ ء نہ دیستگ ،نیکہ صفتؔ ءِ چمّ بے ریاض ؔ کپتگ؟۔۔۔ ءُ نیکہ ریاضؔ ء خبرانت کہ مئے دل ء چے است؟‘‘ جام بی بی حبران کرار کرار دئیان بوت تانکہ کسّے ءِ مہ اشکینت۔۔۔۔
ءُ جماعتی پسّو دات:
’’گُڈا توپرچے پریشان یے، آٹھیکہ دار ء بگوئش کہ ریاضؔ ءِ گوش ء بجنت‘‘
’’رئیس بدلؔ قہرکپتگ ء انکس بُود ءُ لائکی بوتین گُڈا من پرچے انکس پریشان بوتن!‘‘آکھندت چُشکہ وتی مرد رئیس بدل ءِ یات گیری ءِ تہا وت آئرا یکّ درائیں وشی یے ببیت!۔۔۔۔ءُ مدام وھدئے آوتی مرد رئیس بدلؔ ء یات کرت گُڈا گوں آئی قہر کپتگ ءِ لقب ء مدام کارمرز کرت کہ چہ ایشی چُشکہ آئی مہر گوں وتی مرد ء گیشتر ودّیتان!۔۔۔۔
ءُ جماعتی زانیتکہ پہ وتی بؤکین کاران ھم جماعتی چہ وتی دل ءِ وھم ءُ وسوسگانی سبب ء مدام سیّد ءِ اگدہ آنی سرء باورءُ سکھت کرت، چُشکہ آئی درائیں کارچہ سیّد واجہ کار ءِ دعا، دم ءُ دوت، چٹ ءُ تاایت ءُ سیرءُ جادوءِ سبب ء اتنت؟۔۔۔ءُ سیّد ءِ باروا آزانیتکہ آئی دم ءُ دوت پمیشا اثر کننت کہ آشپاّن کہنگیں قبرانی تہانندوک مردہ گانی کانہول ءُ مڈؤل ءِ سرء سیائیں آتیان نوشتہ کرت کہ جام بی بیؔ پمیشا اِئے بلائیں رازانی سببء سیّد ءِ سرء سکھت کرتگ ات کہ چُشین حواری ءُ زوھدان پد آئی دم دوت مہلوک ءِ سرء اثر کرتنت!
ءُ آوتی تسگ ء داران گوئشان بوت:
’’من ء ریاضؔ ءِ سرء باور ءُ سکھت است، بلے سیّد ءِ تاایت آئی دل ء وت پچ کنت کہ آصفتؔ ءِ دستء بلکنا چہ قہرکپتگ ء بلوٹیت؟۔۔۔ ءُ جماعتی بگندئے، من ترا گوں وتی ترّین زبانء ، اِئے رسکّ ءِ سرء گوئشان کہ سیّد واجہ کار ءِ سیرءُ جادو ء ریاض ؔ وت کیئت ءُ صفتؔ ءِ دست ء لوٹیت!۔۔ءُ زانے کہ سیّد ءِ جادو ءِ تہا انکس اثراست کہ سنگ چے وتی جاہ ء سرنت ءُ کلّی ءُ مشک وت لیٹووران بنت، دلانی دروازگ وت پچ بنت کہ مردم حیران بیت۔۔۔بچاراِئے رسک یے کہ ایشی دروئی ءِ تہا من تراگوئشان کہ انچُش بیت،۔۔۔ من ء باور انت‘‘
ءُ آوتی کشءُ مونجانین تورئگ ءِ تہا مُنجرءُ شردی آں دست جنان گوئشان بوت۔ 
’’حدابکنت!‘‘
ءُ وھدئے آچہ پیرءِ ادیرگ ء نزینک بوتنت گُڈا چپ بُوت ءُ وتی گامان تیزءُ ترند کرت چُشکہ نوں آگلی ءِ ھما گواتانی تہا پتریتگ ات کہ اُودا کسّ گپّ نہ جت ، کسّ پکر نہ جت، کسّ عقل ء چہ کارنہ گپت، بلکنا ادا نوں مارشت ءُ مارئگانی زبان ءِ تہا گپّ ءُ حبر بوت کہ مارشت ءُ مارئگانی زبان ءُ حرف نہ ات، ایشی ء لوذ نہ ات ، بس یک مارشت یے ات ءُ یک مافوق انفطرتی جہلانکی یے ات کہ ایش لوذانی تہا بیان بوت نہ کرت:
ادیرگ ء پاتحہ دئیان ، جام بی بیؔ ءُ جماعتیؔ قبرءِ حاکانی ھوردگاں چٹّ ات ءُ وارت ءُ شُردی، لنجہ ءُ حرماگ ء آن ء قبرءِ سرء ایر کرتءُ پداادیرگ ءِ بن ء مسیتءِ تہا نفل ونت ءُ پدا میست ءِ کتگ ءِ حجرگ ءِ تہا سیّدبابایے دیدار ء پہ تہا پترت کہ سیّد واجہ کار گوں وتی کرّی بڈّی ایں ریشن ءُ گوں وتی اسپتیں پُچاّں نندوک مراد بندان فارغ کنان ات ءُ ہرکسّ واجہ کار ء دست ءُ دیم کنان ات چُشکہ دنیاءِ درائیں نور ءُ روژنائی چہ آئی دیما چٹاّن ببنت!۔۔۔
جام بی بیؔ ءُ جماعتی کوپگ جنان وتارا تاں سیّد ء ریسنت کہ سیّد ءِ دراجین حجرگ چہ مچّی ءِ سبب ء تنک ءُ تاریک زانگ ءُ گندئگ بوت، ۔
سیّدتُروجام بی بی ءِ برئکشائین چمّ ءُ مسواکانی چارئگ ء پدوتی چماّں ء جہل کرت ءُ کراری ء جست کرت:
’’توچے لوٹ یے؟‘‘
’’من لوٹاں کہ منی جنکّ ءِ سانگ سیرببیت!‘‘
’’گوں کئے ء ؟‘‘ چُشکہ سیّد ء خبر ببیت کہ تروجام بی بی چے لوٹیت؟۔۔۔چیاکہ سیّد اِئے برئکشائیں چماّن ساری ء باز واری دیستگ ات۔۔۔
’’ریاضؔ یک گران سنگ ءُ ماخولین ورنایے،۔۔۔۔من لوٹاں کہ آمئے زامات ببیت؟‘‘
’’تئی جنکّ ءِ نام ؟‘‘
سیّد حشک حشک ءُ سارت جست کرت،
’’صف حاتون!‘‘
’’بچکّ ءِ نام ؟‘‘
’’ریاضؔ‘‘
سیّد چیز یے نوشتہ کنان بوت:
’’باندا بیاتایتانی بزیر!‘‘
جام بی بی وتی گپُتان ءِ تہا وتی دستء پترینت ءُ صدی آنی نوٹانی بنڈل یے سیّد ءِ دیما ایرکرت، بلے سیّد وتی ھوش ء گوں اِئے زرّان نہ کرت چُشکہ آئرا اِئے نوٹانی پرواہ مبیت!۔۔۔
 ءُ پدا جماعتی کہ آئی پشت ء اُوشتوک ات، وتی دست ء بے سیّد ءِ نیمگا چہ جام بی بی ء، سرء تچک کرت ءُ سیّد آئی دستء مٹ کرت ءُ پدا یلہ دات۔۔۔۔
ءُ جماعتی وتی جند ءِ دست ء دروت دات چُشکہ چہ سیّد ءِ دستءِ گرئگا آئی وتی جندءِ دست مبارک ءُ پاک بوتگ ات۔۔۔
ءُ پدا آہردوہ پدوکاّئی روان چہ حجرہ درکپتنت۔ 
ءُ آہردو وش ءُ وشال درابوتنت۔
’’زانے جماعتی نوں من ء باور انت کہ منی کاربیت!‘‘
’’حدابکنت کہ تئی دل ءِ مراد پیلوبہ بیت! حداتئی جنکّ ء مراد بدنت ۔۔۔ءُ من پہ وتی دستان پہ صفتؔ جان جامگ یے دوچ کنین۔۔۔۔
ہپّت رنگین!۔۔۔ایش چہ منی نیمگا سوگات یے بیت!
’’تئی دپّ ء شکر!‘‘ جام بی بی ؔ آئرا کوپگ یے جت ءُ آگلی ءِ تہا دیم بالائی روکپتی نیمگ ء رادگ بوتنت:
ءُ جماعتی آئرا دگہ جست یے کرت:
’’واجہ کاررئیس بدلؔ ء خبرانت کہ تواُدا اھتگے؟‘‘
’’چے منی ھوش ءُ ساری شتگ کہ من قہرکپتگ ء سعی بکنات؟‘‘ جام بی بی چُشکہ چہ وتی جندءِ دل ءِ وشّی ء بے سارببیت ، گوئشان بوت:ءُ پدا جماعتی ءِ نیمگا دیم کنان گوئشت:
’’مئے مرد گوں مئے سکھت ءُ ایمان ء چکارنہ دارنت،آیان مئے سرء باور انت، انچُش مارا آنی سرء باورانت!۔۔۔۔‘‘ ءُ آٹہکے جت :’’ءُ قہرکپتگ من چے بگوئشان؟۔۔۔من آئرا نہ شپّ ء گندیں ءُ نیکہ روچ ء ،۔۔۔۔۔۔بس برے برے آئی عکس ء چارین کہ منی نجاری وانگھیٹی ء ایر انت۔۔۔۔!۔۔۔ءُ زانے جماعتی ؔ آئی قراقلی کلا، آئی وابیں چمّ ءُ آئی مزنیں لاپ من ء چنکس دوست بیت!‘‘
ءُ جماعتی کندیت:
’’مردم ہرچنت کہ پیر بیت ھمنکس گیش آئی مہر وشّی گیش بنت ، انچُش انت نہ ؟‘‘
’’گُڈا توھم واجہ کارء تنے وھدی دوست دارئے؟‘‘
ءُ جماعتی وتی دل ءِ ھما گپّ ء جتّ چُشکہ آئرا اِئے گپّ جنئگی نہ ات:
’’آیک شپےّ ھم چہ منی بگل ء ناگہ نہ کنت!‘‘
’’تنے وھدی؟‘‘جام بی بی ؔ چُشکہ وتی گلّ ءُ وشّی ءِ تہا مہ زانتین کہ آچہ جماعتی ؔ چے جست کنان انت؟۔۔۔۔ چُشکہ آئی اِئے جست وتاں وت چہ آئی دپء دراحتگ ات؟
ءُ پدا آہردوئیں دستگہار گلی ءِ بن ء رکھشہ یے دست داتنت ءُ رکھشہ ءِ تہا سوار وش ءُ وشال پہ وتی لوگ ءُ گسان رادگ بوتنت ۔




















سریاب ء ایوب ؔ وتی کوٹی ءِ بام ءِ سرء اُوشتوک جہل گوئزوکیں مزنیں مچّی ء چاران ات کہ آنومبرماہ ءِ یک صاف ءُ سارتین جہل کپوکیں روچے ءِ زردین برئکشانی تہا اِئے مچّی ءِ لٹکّ انکس دراج ات کہ ایشی ایدگہ سرءُ بن گلی آنی تاب ءُ چوٹانی تہا درانہ بوت کہ اِئے مچّی چہ کجا بندات کرتگ ات ءُ نوں کجا روئگی ات کہ ہرنیمگ ء تانکہ چمّ کارکنان ات مچّی ات، مہلوک ءِ سرئگ درا اتنت ءُ آچوھوشگ ء گوات ءِ تہا ایدیم آدیم بوان ءُ سُران اتنت۔۔۔
ءُ ایوب ؔ زانیتکہ مچّی ءُ جلوس صبورؔ ءِ ھلاسی ءِ وشی ء اڈدئیگ بوتگ ات کہ صبورؔ ضمانت ءِ سرء ذی چہ بندی گیری ء ھلاس بوتگ ات ءُ مروچی وانوکانی گلّ ءِ مردم آئرا چہ جیل ء کوپگانی سرء زرتگ ات ءُ نوں بازار، گلی ، گلی ءُ سڑک، سڑک ءِ سر، تاب دئیان سریاب ءُ اگدہ بازارءِ کرّ ءُ گوئرا احتگ ات ءُ انگت دیمی آئیان ات کہ وت ایوب ؔ سریاب ءُ اگدہ بازار ءِ مزنیں چہار راہ ءِ سرء کمکین دیمی وتی کوٹی ءِ بام ء اوشتوک اے دارئیں ندارگ ء چاران ات کہ چہ اُودا درائیں چہار راہ دراات کہ سریاب ءِ ھمے روٹکی کشک ء اُگدہ بازارءُ آئی کہنگیں وتاک یعنے کالج ءِ ہاسٹل ھم درا ات کہ سریاب ءِ کبّی کشک آئرا گوں شارءِ بنجاہ ء بُرت ءُ ایشی جاندمی دراجی سریاب روڈ ء دیمی چہ شارء ڈنّ درکرت ۔۔کہ نوں اِئے درائیں ندارگ چہ بام ء درا ات۔۔۔۔۔
ءُ مچّی ءِ مزنیں لاؤڈسپیکرانی توار صاف صاف بے ایوبؔ ءِ گوشان آیان ات کہ نوں مچّی ءِ چُشکہ دیما روئگ ءِ حبّ نہ ات کہ ھمے چہارراہ ءِ ایدم آدیم ء احتگ ءُ اوشتاتگ ات ءُ ہرکسّ پہ وت ء جاہ یے جوڑ کنان نندان ات وھدیکہ چہ گلی آں مردم آئیان ءُ مچی ءِ تہا ھورکپان اتنت کہ جلوس ءِ دوئمی سربلکنا تنے وھدی ادا سرنہ بوتگ ات کہ نوں کرار چہ چّروکیں آپ ءِ ریسگ ء چہار راہ ءِ سرء یکجاہ ءُ مچ بوآن ات۔۔۔۔
لاؤڈاسپیکر ء گوش کرّ کنوکیں توارانی تہا ٹریفک ھم بے توار بوتگ ات کہ نوں ایوبؔ گاڑی آنی توار ء نہ اشکت ،بلکنا انگر آنگر ءِ گلی آنی تہا تاب کنوکیں موٹر ءُ گاڑی آنی سرئگ ء حرکت ءُ ایوک چاران ات۔۔۔
ءُ لاؤڈ اسپیکرانی تہا صبورؔ زندگ بات ءِ نعرہ ءُ کوکارانی توارآئیان ات یاکہ مہلوک ءِ غلبدگ ءُ ژانمب و ژانمب ءِ یکّ ناکٹوکین توارئے ایدگہ درائیں توارن چُشکہ گٹ گیرکرتگ ءُ دور داتگ ات!۔۔۔
ءُ صبورؔ ءِ آزات ءُ ھلاس بوئگ ءِ اِئے ندارگ ء ایوبؔ چاران وتی پکرانی تہا بازیں دگہ چیزان ء یات کنان ات چُشکہ صبورؔ بلکنا چہ درا آں ’گو‘ ء بُرتگ ات کہ مروچی یکّ سروک یے جوڑ بوتگ ات ،یک سیاسی راہ شون ءُ راہ درٹہتگ ات !۔۔۔۔
بلے ایوبؔ وتی دل ءِ تہا برئے حبرءِ سرء ھم وشّ ات کہ آئیوکین گچین کاری آنی تہا آئی دیم پہ دیمی گوں صبورؔ ء بوئگا ات کہ وتی درائیں کیز ءُ بندی گری ءُ سیاسی جہد ء ابید صبورؔ ءِ باندات انکس روژنانہ ات چیاکہ ایدگہ طاقت صبورؔ ءِ جاہ ء آئرا یعنے ایوبؔ ء دیما آرئگ لوٹیت ءُ دیما گندئگ لوٹیت ۔۔۔چہ جائیکہ صبورؔ ءِ مچّی ء جلوس ہرچنت کہ دراج بوتیناں !۔۔۔ءُ چہ جائیکہ آآزمان ءِ استالان ڈگار ء بیاورتین!۔۔۔بلے آئی کدرءُ کساس ء سرکار زانت ءُ سرکار آئی حق ء ات ءُ آئرا جنگوجانیؔ ءِ پشتی وانی دست احتگ ات کہ آئیوکین گچین کاری آنی تہا آوتی سوب ء کٹّءِ سرء چُشکہ دلجم ءُ پک ات کہ صبورؔ ءِ بے سوبی ءُ بے کٹی چُشکہ دیّوال ءِ سرء انکس ات یاکہ سنگ ءِ سرء چشکھ ات!۔۔۔
ءُ گوں ھمے حیال ءُ پکران ایوبؔ صبورؔ ءِ چہ بندی گری ء ھلاس بوئگ ءِ وشّی ء دراآئیوکین مچّی ء چہ وتی بام ء چاران ات کہ نُون مچّی ءِ ژنمب ءُ ذانمب چُشکہ بندبوتگ ات ءُ چہ ایشی پشت ء چُشکہ ٹریفک ءِ گانمب ءُ گنمب ءِ توار یکوارے پدا آئی گوشانی تہا آئیان بوتگ ات۔۔۔کہ نوں پہ یکّ ذرءُ ساعت یے ء لاؤڈاسپیکرانی توارھم اوشتاتگ ات چیاکہ صبورؔ ءِ لہتیں ھمراہ ء بالکا گوں گٹّ ءِ پُر ءُ صبورؔ زندگ بات ءِ نعرہ ءُ کوکار جنان اتنت، وھدیکہ صبورؔ ءُ چہار راہ ءِ سرء یک مزنیں تخت ءِ سرء پہ گوئشتانک ءُ آرئگ بوئگا ات۔۔۔۔
صبور ؔ وتی اسپتین پشک ءُ پچ ءُ سائیں صدری ءِ تہا چہ مچّی ءِ نیام ء گام زوران ءُ چہ ایدگرانی سران گوئزان نوں تخت ءِ سرء احتگ ات ہرنیمگا ء وتی چکّ ءُ پروشان گوں وتی ہردوئیں دستان مہلوک ءِ سلامانی پسّو ء دئیان ات ءُ مہلوک آئرا وتی نیام ء چاران ءُ گندان چُشکہ گیشتر لڈءُ جوش کنان بوتگ ات کہ وت یک ساعت ئے ایوبؔ ءِ وتی دل ءِ تہا یکّ نادرائیں لہڑئگ ءُ جوش یے ءِ پیدا بوتگ ات کہ وت ایشی سرءُ بُن ء چُشکہ ایش چہ یکّ بے گوارھین گمان ءُ مارشت یے ء چہ پادآئیان ات کہ وت ایوبؔ ء چُشکہ اِئے نادرا ءُ ناگمانین لہڑئگ ءُ جوش ءُ سرءُ بن ءِ زانت باروا وت ایوبؔ نوسعی ء ناآگاہ ات؟۔۔۔۔ بلے ایش استت ءُ نوں چہ وتی بام ءُ صبورؔ ءِ اسپیتن پچّ ء سیائیں صدری ء چاران ایوبؔ گوں وتی حیال ءُ پکران سرء چیرات۔۔۔
ءُ پدا صبورؔ ءِ توار احت ۔۔۔
’’براس ءُ براھُند گان!۔۔۔مُروچی۔۔۔‘‘
ءُ پدا ایوبؔ دیست کہ گوں ھمے توار ء یک غلبدگ یے پاداحت ءُ مچّی چو گلّہ ءِ اُوشتوکین پسل ء شینگ گواتانی تہا درا بوت ءُ درامردم تخت ءِ نیمگا ارش کرتنت کہ اُودا اِئے ناگتین اشمبگ ءُ مچّی ءِ سرء ایوبؔ ء شکّ بُوت ءُ آچہ بام ء یکدم جہل کپت ءُ تچان ء چہ وتی لوگ ء تہا درکپت کہ اُودا مہلوک ءِ تہا چُشکہ یکّ تراپ ءُ ترینزنے مان احتگ ات کہ ہر کسّ وتی دیم تچان ات ءُ زانگ نہ بوت کہ مچّی ءِ تہا چے بوتگ ات؟۔۔۔۔۔
ایوبؔ گلی ءِ تہا روان ات کہ ناگت ءُ آگلی ءِ تہا جنگوجانیؔء دیست کہ آئی نیمگا آئیان ات کہ وتی پجاروء آمروچی وت چلائینگ ء ات۔۔۔
وھدئے پجارو آئی نزینک ء احت ءُ اوشتات گُڈا ایوبؔ ء سما کپت کہ گاڑی ءِ تہاجنگوجانیؔ سوار ات کہ آئی گاٹ پشت ء سوار اتنت ءُ آایوبؔ ء دیما ڈرائیور ءِ سیٹ ء نندوک ات کہ نوں کپوکیں روچ ءِ تہاری ءِ تہا وتی گاڑی ءِ شیشگ ء جہل کنان جنگوجانیؔ توارجت:
’’ایوبؔ !ایوبؔ، بیا سوار ببُو من ترا شوھاز کنئگ لوٹیت۔۔۔‘‘
ایوبؔ ھمے ناگتیں توار ء گوں دلگوش وتی چکّ ءُ پروشت تو جنگوجانیؔ ء دیست ءُ دؤر کرت ءُ وتی نیمگ ءِ دروارگ ء پچ کرت ءُ دیم ءِ سیٹ ء نشت:
جنگواشتابی ءُ تلواری گاڑی ء روان دات ءُ ایوبؔ جست کرت:
’’اِئے مچّی ءِ تہا چے بوت، تو چہ اداں آئیگائے؟‘‘
ءُ جنگوجانیؔ ھولکی ھولکی گوئشان بوت:
’’ایوبؔ زانے صبورؔ ءِ سرء ارش بوتگ؟‘‘
’’چے آزند گ انت؟‘‘ ایوبؔ ءِ دل چُشکہ جہل کپت:
’منی حیال ءُ آکزیت کرتگ!۔۔۔ من ء مچّی ءِ تہا ساڑی ایں مرد یے حال دات کہ من بازار ء درکپتگ ات کہ من حال راست۔۔۔ من احت کہ ترا بزیراں ،۔۔۔چیاکہ صبورؔ ءِ جنئگ ءُ کشگ شرین حبرئے نہ ات!‘‘
ایوبؔ نہ زانت کہ چے بگوئشت؟۔۔۔چیاکہ ایش یکّ وشین حبرئے نہ ات!۔۔۔۔بایدات کہ چُش مبوتین!۔۔۔ءُ آجنگوجانی ء چاران بوت کہ آسکّ پریشان گاڑی ء تاچیناہ روان ات چُشکہ آگلی ءِ تہا ایدگہ مردمان چاران نہ ات بلکنا آئی ھوش گوں صبورؔ ءِ مرک ء اتنت!۔۔۔۔
ءُ آجنگوجانیؔ ءِ لوگ ءِ مزنیں حویلی ءِ تہا پترینتننت کہ نوں شپّ ءِ تہاری ہرنیمگا تالان بوتگ ات:
ءُ دیوان جاہ ءِ تہا پترئگا پد جنگوجانیؔ گیس ءِ ھیٹر ء روک کرت کہ نوں سردی گیش بوآن ات ءُ دروازگ ء وتی پشت ء بند کنان آگوں ایوبؔ ء دیم پہ بالشت ءُ بوپانی سرء نشتاں کوالٹی دیم ء رخب ءِ سرء گم ءُ ڈکھ ءُ مونجائی ءُ ملوری ءِ ھوار سواریں تب یے درا بوت ءُ ایوبؔ وتی دل ءِ درد ءُ ڈکھ ء چُشکہ داشت مکنات ، گوئشت:
’’اِئے شرّ نہ بوت!‘‘
ءُ جنگوجانیؔ وتی پاگ ء راست کنان گوئشان بوت:
’’بلے ایوبؔ من ترا گوئشاں کہ مہلوک اِئے قتل ءُ کشتار ءِ دوبہ ء منی سرء جنت!‘‘
’’یعنے۔۔۔۔؟‘‘ایوبؔ دگہ ھچ نہ گوئشتت ءُ جنگوجانیؔ گوں آئی گپان نیام کپان گوئشت:
’’ھو! مہلوک بلکنا ایشی دوبہ ء بمّن جنت!۔۔۔ءُ من ء خبرانت ءُ منی مزنیں پریشانی ھمیش انت!۔۔۔‘‘
ءُ ایوبؔ جنگوجانیؔ ءِ نیمگا چاران گوئشت:
’’ تئی حیال ء صبورؔ ءِ کوئشوک کئے بوت کنت؟‘‘
’’من وت نہ زاناں کہ آخر اِئے موکہ ءِ سرء کئے آئرا کُشیت ؟ءُ پرچے کشیت؟۔۔۔بلے من گوئشاں کہ مہلوک ءِ شکّ ھمیش انت کہ منی دست ایشی تہا بلکنا مان ببیت چیاکہ کہ تو منی مردم ءِ ءُ آئیوکین گچین کاری آنی توآئی دیما اوشتاتگ ۔۔۔پمیشا۔۔۔۔۔
ء ایوبؔ آئرا تلسلا دئیان بوت:
’’بلے مہلوک پرچے چُش حیال بکنت؟۔۔۔ مہلوک ء عقل ءُ ھوش است ءُ کسّے انکس گنوک نہ بیت کہ مپت ء کسّے ءِ سرء دوبہ بجنت!‘‘
ءُ جنگوجانیؔ پارسی ءِ متل یے دات:’’گرتریاق ازعراق آوردہ شو مارگزیدہ مردہ شوی!‘‘
ءُ ایوبؔ گوئشان بوت:
بلکنا،۔۔۔۔بلکنا! کئے زانت؟
ءُ جنگوجانیؔ کرار کرار گوئشان بوت:
’’تو لہتین روچ وتی حیالداری ء بکن ، بازاردرمہ کپ، بگند بچار کہ چے بیت؟۔۔چے نہ بیت؟
پد خبر کپت کہ مروچی دیگر ءُ شامء صبورؔ ءِ سرء ارش ءُ حملہ ء پد یکّ ءُ دو دگہ بے گناھین مردم مرتگ ات ءُ پدا جلوس ءِ مردم سریاب ء اگدہ بازارءِ تہا لوکل بس، دکاّن ءُ ایدگہ مال ء مڈّیء آچ داتت، بُن داتگ ات کہ پولیس آیانی سرء لیئر کرتگ اتءُ ارسانی گیس شانتگ ات ءُ بازپہ مشکل ءُ گرانی مہلوک ء دور داشتگ ات،۔۔۔ بلے درائیں شاربلے سریاب ءُ اگدہ بازار ءِ تہا حاص حالت حراب اتنت ءُ نوں پولیس ءِ گاڑی گلی آنی تہا ءُ درائیں شارءِ تہا گشت کنان اتنت تانکہ دگہ واکئے ءِ مبیت!۔۔۔۔باندا صبورؔ شہیدء اگدہ بازار ءِ روٹکی نیمگ ءِ قبرستان ءِ تہا لحد کنئگی ات کہ پہ انتظامیہ ء یک مزنیں جنجال یے ات:
ھما شپّ نہ ایوبؔ واب احت ءُ نیکہ جنگوجانیؔ واب کپت کہ صبورؔ ءِ مرکّ یک نوکیں آچ یے روک کرتگ ات ءُ ایوبؔ وتی نیاد ءِ سرء پالُو بدلینان وتی چماّن نزّ کرت توآئی دیما صبورؔ ءِ رنگ ءُ دروھشم ءُ عکس درابُوت ءُ آنہ زانیتکہ کہ آخر زندگانی چون دمانی تہا بدل بیت کہ تاں ذیکین روچان صبورؔ وتی آئیڈیل ءِ حاطرا واب گندان ات کہ باندا اِئے درائیں شپّ یک دگہ روژنائیں روچ ءِ تہا بدل بیت ءُ آپہ وتی آئیڈیل ء کارکنت!۔۔۔بلے آئرا چے خبرات کہ آئی بندی گری ء پدآئی ھلاسی ءُ آزاتی آئی مرک ءِ تہا بدل بیت ءُ چو زوت بیت؟۔۔۔
ایوبؔ نہ زاناں پرچاناامیت بُوت، چُشکہ آہرچنت کہ صبورؔ ءِ بدی دار ات بلے آئی پکرانی دیمرئی ءُ ردوم ءِ تہا صبورؔ ءِ یکّ بہریے ات ءُ اِئے بہرآنکہ ہرچنت کہ سیاہ تہار ءُ دلپدرد بوتین بلے ایوبؔ ایشان چہ وتی پکران ءُ چہ وتی ذاتّ ءُ ہستی ءُ وجود ء چہ جتا کرت نہ کرت ،ءُ ۔۔۔۔مردم ءِ ھمے تعلقداری ءُ رشتگ اِئے دنیا ءِ چہ کلّان مزنیں درد ات کہ ما گوں اِئے دنیاء ھمے تعلقداری آنی یاچُش بگوئش کہ گوں ھمے دردانی رشتگاں بندوک اتنت کہ اِئے رشتگ ءُ اِئے تعلقداری ایوک ء وشّیں تعلقداری نہ اتنت کہ اِئے تعلقداری وش بوت نہ کرتنت پرچاکہ ہر رشتگ یک دگہ درد یے ات یاکہ یکّ دگہ درد یے ودی کرت۔۔۔ایوک ء ایش کچءُ کساس ءِ تہا پرک ات کہ باز تعلقداری ،سیادی ءُ نزینکی کم پُر درد اتنت ءُ باز گیش پُر درد اتنت، بلے استہ تاں دُرا گوں دردانی چٹان بندوک !۔۔۔کہ اِئے تعلقداری اگاں مبوتیاں گُڈابلکنا یے زند چنکس آزات ، وش ءُ گل ءُ بال ء بوتین؟۔۔۔
ایوبؔ ء نہ زاناں پرچے پہ صبورؔ واب نہ شت چُشکہ ایشی چہ آئی دل ءِ یکّ چٹ یے سستک ءُ آچہ آئی جتا بوتگ ات کہ ھمے جتائی ءِ مارشت آئرا پہ واب ء نہ اشت؟۔۔۔یاکہ آئی ترس آئرا پہ واب ء نہ اشتنت؟۔۔۔چیاکہ اِئے زندگانی یک ترس یے ھم ات ءُ اِئے ترس ءُ حرز ءُ لرز ءِ سبب بلکنا ھما درائیں تعلقداری اتنت کہ آگوں بنی آدم ء چہ آفرنیش ء چہ ازل ء گون اتنت کہ بلکنا تا ابدء ائے نزینکی ءُ سیادی ،ءُ پدا ایشانی جتائی ءِ ترس مردم ء اِئے دنیا ءِ تہا پہ دلجمی نندگ ، پاد آئیگ ، واب کنئگ ء پہ وشی ء نہ اشت ،پرچاکہ اِے دنیا ءِ درائیں تعلقداری درد ءُ چہ دردبگیر دگہ ھچ چیز نہ اتنت!۔۔۔۔۔
نہ زاناں ایوبؔ ءِ درائیں انسانی گیری ءُ حیا ءُ گیرت پرچے پاداحتگ ات؟۔۔۔چیاکہ ایشان شموشتگ ات ءُ چہ دل ء بُرتگ ات کہ جنگوجانیؔ ءِ پادانی پرنچگ ءُ چلم زیری ء وتی زندءِ یکّ مزنیں قدر یے حیال کنان بوتگ ات ،۔۔۔۔ بلے چُشکہ آتنے وھدی پہ پکائی ءُ پہکی نہ بوتگ ات، چُشکہ تنے وھدی آئی دل ءِ زرد ءِ تہا یک چیز یے تنے وھدی گوں زندء بستگ ات؟۔۔۔۔کہ بلکنا آئی ھمے دردانی تعلقداری ءُ رشتگ آئرا گوں دنیاء یکجاہ ء ھوار کرتگ ؟۔۔۔۔چُشکہ بگیر چے درد تعلقداری ءُ نزینکی ءُ سیادی ء آئی وتی جند ءِ زند ءِ ھچ معنہ ءُ ھچ متلب یے نہ ات؟۔۔۔وھدئے ھما سیاہ ءُ پُردردین شپّ سحب بوت توایوبؔ وتی دل ءِ درداں چہ جنگوجانیؔ چیردات ،پمیشا کہ آوتی بازیں چیزاں چہ جنگوجانیؔ چیئردئیان بوتگ ات کہ ایش ایوک ء گوں آئی دل ء زرد ء نزینکی ءُ سیادی کرتنت کہ ایشانی تہا آدگہ کسّ ے را شریکدار کنئگ نہ لوٹیت، آنکہ آوتی بدن ءُ حبہّ ءُ جون ء جنگوجانیؔ ء داتگ ات بلے وتی ارواح ءِ تہا بلکنا آتنے وھدی وتارا آزات حیال کرت۔
پداھماروچ گوں ارس ء موتگ ء پریاتاں صبورؔ ء گوں آئی آئیڈیل ء جپتّ کھڈّ کنئگ بُوت۔۔۔۔ھما آئیڈیل کہ پریشی پدر ءُ اظہار ء آوتی جندءِ وشیّاں قربان کرت۔۔۔۔ نہ زاناں پرچے وھدیکہ صبورؔ ءِ قبر ءُ ادیرگ ءِ سرء بیل ءِ تہا گڈی ایں حاکان حاکوتان مان کنئگ بوت تو چہ ایوبؔ ءِ چماّن ارس دراحتاں ءُ آگرھت ءُ تاں دیرگرھت چُشکہ چہ آئی بدن ء چیز یے جتا بیت!۔
ءُ دوئمی سیمی روچان خبرکپت کہ بارامؔ ءِ کسانین براس وتی مزنیں براس بارامؔءِ بیرءُ بدل گرئگ ء پہ اِئے کار ءُ کرد ء پیش داشتگ ات ءُ صبورؔ ء شہید کرتگ ات کہ ایشی تہا آنکہ ہرکسّ زانیتکہ صبورؔ ءِ دست مان نہ ات،بلکنا بارامؔ چہ وتی جندءِ بدی داری ءُ ترندیءِ سبب ء کونسل سیشن ءِ شپّ ء جنگ ءُ جیڑھ ءُ مچّی ءِ تہا ءِ وتاس ءِ تیر ءِ بہر بہر بوتگ ات کہ تنے وھدی زانگ نہ بوت کہ اِئے تیر ء کئے جتگ ات ؟۔۔۔۔ءُ چہ کجا جتگ ات؟۔۔۔۔۔ بلے صبورؔء لہتین ایدگہ سنگتانی ذمّہ واری جوڑ بوتگ ات کہ ایشرا ثابت کنئگ بوتین کہ گناہ ات؟۔۔۔۔بلے صبورؔہرکسّ زانیتکہ گناہ ات کہ آئی آئیڈیل ءِ تہا وتی جند ءِ براس ءِ کشگ یک مزنیں گناہ یے ات ءُ انچا صبورؔ نوں زندان ءِ تہا چٹ جتائین راہ یے پہ وت ’جوڑ‘ کرتگ ات کہ ایشی تہا تشدّد ءِ جاہ ء عدم تشدّد آئی آئیڈیل بوتگ ات، ۔۔۔۔بلے مرگ چُشکہ آئرا وارنہ داتگ ات کہ آوتی نوکیں آئیڈیل ءِ تہا وتی ذاتی ءُ وتی جمعی زندءِ تعبیر ءُ تشریح ء بکرتیںءُ اے مئے دورانی مزنیں المیہ ءُ ڈکھ یے ات کہ مئے مردم مُفت ء ھدا ، ایوکا وتی بگُز ءُ کینگ ، بیر گیری ءُ بدل گیری لہڑءُ جوشانی آچ ءُ سُچان ء نہ ایوک ء یک دومی ءِ سراں گُڈ انت ءُ زیان کن انت بلکنا وتی ھما درائیں واب کہ پریشاں ھُدا آیان ء پیدا کرتگ ھم کشنت ءُ قتل کن انت۔ 
ایوب گرھان بُوت۔
ءُ پدا نہ زاناں پرچے ایوبؔ ء حیال احت چُشکہ آزندگ نہ انت؟۔۔۔چُشکہ صبورؔ آنکہ حاکانی چیراات ، کڈّءُ لحد کنئگ بوتگ ات بلے ایوبؔ آئرا زندگ حیال کنان بوتگ اتءُ وتارا گوں مردہ گاں شمار کنان بوتگ ات۔
ءُ دوئمی سحبء جنگوجانیؔءِ دیوان ء یک مزنیں مچّی یے ات،چیاکہ گوئستگیں شپّ ء ایوبؔ وتی کوٹی ءِ تہا وتارا خوک کرتگ ات کہ نوں پولیس، ءُ پٹ ءُ پولی افسر، ڈاکٹر درامچّ بوتگ ات ءُ چاران اتنت کہ آکجام گم ات کہ آئرا لاچار کرتگ ات کہ آایشرا نہ سگت ات ءُ وتارا گوں وتی دست ء وت کشتگ ات؟۔
ءُ باز مردم جنگوجانیؔ ءِ سرء شکّ کنان ات، بلے ایوبؔ چہ وتی زندءِ بے معنہ ایت ءُ وتی جند ءِ انکس جہل کپئگ ءِ سرء وتارا بلکنا خوک کرتگ ات؟۔۔۔ کئے زانت؟ ءُ اے چونیں بے معنہ ایں زندے ایت کہ مئے اھد ءِ نوکیں اُگدہ زیر چو بے دردی ء مزل ء پیش مران اتنت۔

بنداتی تران
	زندگیں راج وتی راجی بامردءُ سروک ، شائر ءُ دانشور ، لبزانت ءُ ندکارانی کردءُ کاراں چہ بیھالءُ فراموش نہ بنت، پہ آھانی یاتءُ یاتگیری ء ادارہ ، گل ءُ اکیڈمی جوڑ کن انت ءُ آہوکیں پدریچانء آھانی جُہد ءُ کردانی بابتء زانت ءُ سرپدی دئینت۔
	ماں کیچء چہ یونیورسٹی آف تربت ءِ جوڑ بوھگء گوں وانگءُ زانگ ءُ پولکاری چاگردے ءِ ردوم ءِ ھمرائیء بلوچی زبان ءُ لبزانک ءِ دیمروی ءِ ہم بازیں راہ ءُ درے پچ بوتگ۔ چشکہ سال 2013ء شعبہ بلوچی ءِ جوڑ کنئگ ماں بلوچی ء ایم اے ءُ ایم فل ءِ کلاسانی بندات کنئگ چہ شعبہ بلوچیءِ نیمگا ’’میری‘‘ءِ نامء یک سالی پولکاری تاکے ءِ چاپ ءُ شنگ ،’’ مُلّا فاضل چیئر‘‘(CHAIR)ءِ جوڑ کنئگ ہم یونیورسٹی آف تربت ءِ اہمیں پولکاری ءُ زانشتی گامگیج زانگ بنت کہ یک کسانیں مدتےءِ تہادستء زورگ بوتگ انت۔
	’’مُلّا فاضل چئیر‘‘، یونیورسٹی آف تربت ءِ اولّی ’’چئیر ‘‘اِنت کہ ایشیءِ بُن ھشت 2015ء ائیر کنئگ بوتگ، ایشیءِ جوڑ کنئگءِ بنکی مولءُ مراد ایش اِنت :
1۔ مُلّا فاضلءِ زندءُ اِزم ءِ بازیں تکانی پٹءُ پول
2۔بوتگیں پولکاریانی چاپءُ شنگ کنئگ
3۔مُلّا فاضل ء ھوار بلوچی زبانءِ ایندگہ شائرءُ لبزانتانی زندءُ اِزمءِ بازیں تکانی پولگ
4۔مُلّا فاضلءُ آئیءِ عہدءِ ایندگہ شائرءُ نبشتہ کارانی زندءُ اِزمءِ بابتء سیمینار ءُ مرا گش برجم دارگ
	وتی ھمے مولءُ مرادانی دستء آرگءِ ھاترا’’ مُلّا فاضل چئیر‘‘ءِ چیرستی ء مُلّافاضلءِ زندءُ اِزمءِ بابتء یک روچی قومی سیمینارے 8مئی2017ء برجم دارگ بوت اے مراگش داں اے وھدء مُلّا فاضلءِ زندءُ اِزم ءِ بابتء بوتگیں مراگشاں چہ مستریں مراگشے زانگ بیت کہ ایشیءِ تہا بلوچی زبانءِ پولکارءُ ندکاراں مُلّا فاضلءِ زندءُ اِزمءِ بابتء وتی وتی نبشتانک ونت انت ۔
	کانفرنس ء کل سینزدہ( 13)کسء وتی وتی نبشتانک ونتگ انت۔ البتہ واجہ اللہ بشک بُزدار، ڈاکٹر واحد بُزدار ءُ علی گوھر ء چہ وتی دست گٹیانی سوبء بہر زرت نہ کُت۔ بلے آھاں وتی نبشتانک پہ کانفرنس ء راہ داتگ انت کہ کتابء ھوار انت۔
	ما وتی کلیں پولکار ءُ نبشتہ کارانی منّت واریں کہ آھاں نہ ایوکا مئے دعوت ءِ پدا وتی نبشتانک راہ داتگ انت بلکیں چہ وتی قیمتی ئیں وھدء مارا وھد دات ءُ کانفرنسء بہر زرت۔ ما اے اُمیت ء دیمترا ہم داریں کہ آگوں ادارہ ء وتی کمک ءُ ہمراہ داریء ہمے رنگء برجاہ دار انت۔
	یونیورسٹی آف تربت ء راچہ وتی بنداتی روچاں بلوچستان ءِ پیسریگیں سروزیر ڈاکٹر عبدالمالک بلوچءِ کمکءُ دلبڈی گوں بوتگ، ہمے پیما مُلّافاضل ءِ زندءُ اِزم ءِ بابتء بوتگیں سیمینار ءُ سیمینارءِ نبشتانکانء کتابی دروشم دئیگ ہم آئیءِ کمکانی سوب اِنت اے تکء ما آئیءِ منّت وارایں، ءُ اُمیت داریں کہ آ پہ وانگءُ زانگ، پولکاری، زبانءُ لبزانکءِ دیمروئی ء وتی کمکءُ ہمراھداریء برجاہ دارایت۔
	ہمے پیما اے یونیورسٹی آف تربت ءِ وش بہتی بوتگ کہ آئیء راچہ بنداتی روچاں پروفیسر ڈاکٹرعبدالرزاق صابر، پروفیسر ڈاکٹر عبدالصبور بلوچءُ غلام فاروق بلوچءِ وڑیں زانتکارانی یک انچیں ٹیمے رستگ کہ آنہ ایوکا وانگءُ زانگ ، علمءُ زانتءِ پڑاں آزمودگ بوتگ انت بلکیں یونیورسٹی ءِ دیمروئی ءِ ہمرائی ء بلوچی زبان ءُ لبزانک ءِ دیمروی ہم آھانی ترجیحاتانی تہا ھوار بوتگ۔ بلکیں آھانی یک مستریں ءُ اہمیں ترجیحے ہمے بوتگ کہ چہ ایشیءِ سوب ء پہ بلوچی زبانءُ لبزانک ءِ دیمروی ءِ ھاترا بازیں گا مگیجے زورگ بوتگ ءُ ہمے گامگیجانء دیما برگءِ ھاترا سال 2016ء شعبہ بلوچی ء را مسترکنئگءُ انسٹی ٹیوٹ آف بلوچی لینگویج اینڈ کلچر ءِ شکل دئیگ بوت کہ آیوکیں روچاں اے ادارہ ءِ چیر دستی ء بلوچی زبان، لبزانک ، دودءُ ربیدگ ءِ تک ءُ پڑاں زانشتی ءُ پولکاری کارانی یک درچے بنگیج کنئگ بیت۔

٭٭٭
		
								طاہر حکیم بلوچ
								انچارج
								مُلّا فاضل چئیر ،انسٹی ٹیوٹ آف بلوچی لینگویج اینڈ کلچر،
								 یونیورسٹی آف تربت









ڈائریکٹر، انسٹی ٹیوٹ آف بلوچی لینگویج اینڈ کلچر ،
 پروفیسر ڈاکٹر عبد ا لصبوربلوچ ءِ گشتانک
بسم اللہ الرحمن الرحیم
	مروچیگیں دیوانءِ خاصیں مہمان، ڈاکٹر عبدالمالک بلوچ، گوستگیں سروزیر بلوچستان ، کالجزءُ اسکولانی پرنسپلز ءُ استاداں، شرف مندیں اسکالرز، ادیب ءُ دانشوراں، یونیورسٹی آف تربتءِ مئے ہمکاراں ، صحافتء گوں تعلق داریں مئے براھندگءُ سنگتاں، گرانقدرءُ عزت مندیں مہماناں ۔
	اسلام علیکم!
	مرچیگیں اے نیادءِ تہا بہر زورکیں کُلیں مہماناں ، من چہ وتی نیمگا ، وائس چانسلر تربت یونیورسٹی ءِ نیمگا ، وتی انسٹی ٹیوٹ ءِ استادءُ نودربرانی نیمگا وش اتک گشیں ءُ آ وانی لکھ منّت کہ آہاں پہ اے مراگش ء وہد کش اِت، ہوار بوت انت ءُ مارا شرف دار کُت۔
	مروچیگیں اے دیوان ءِ پاگواجہی وائس چانسلر جامعہ تربتء کنگی ات بلئے یونیورسٹی ءِ المی ئیں کارےءِ درگتء آ کیچ ء ساڑی نہ اِنت پمیشکا اے ذمہ منی کوپگاں اتکگ ۔ عطاشادءِ شعرے کہ مُلّا فاضلءِ نامء اِنت۔
سیاہ شپیں زندءِ غم جتیں پاساں ہرکدی
من چراگ جاڑیں شانتگ انت گُل بیتہ ودی
بے رگام ء ءُ بے تئی نیادءِ دُراہی ء
غم تئی ارسیں ترانگءِ اِستین اِنت دردی
نستگین ساہ انت چندنیں جیگ ءِ منزل ء
نی نہ بنت مہرانی قدم ہچ رنگء پدی
عزت منداں!
	مروچیگیں اے سیمینار کہ مُلّا فاضلءِ زندءُ اِزم بابتء برجم داشتگ، ایشیءِ کریڈٹ ڈاکٹر عبدالمالک بلوچ ئیگ اِنت اے حاترا کہ آئیء پہ مئے انسٹی ٹیوٹ ءِ’’ مُلّا فاضل چئیر‘‘ ء اگاں مالی کمّک مہ کتیں بگندئے ما اے سیمینار ، اے پیما برجم داشت مہ کتیں، من چہ یونیورسٹی آف تربت ءِ نیمگا ءُ انسٹی ٹیوٹ آف بلوچی لینگویج اینڈ کلچر ءِ نیمگا ڈاکٹر عبدالمالک صاحب ءِ منّت واراوں۔ وتی سروزیری ءِ عہدءُ باریگ ء ڈاکٹر صاحبء علمی ءُ ادبی کارانی دیمروی ء مزنیں جہدے کتگ، ادارہانء کمک کتگ کہ اے آئی زبان دوستی ءُ علم ءُ ادب دوستیءِ گواہ ءُ مانزمان انت۔
	مُلّا فاضل ءِ زندءُ اِزم ءِ بابتء مئے زانندگءُ اسکالراں وتی وتی پیپر نویس اتگ انت ءُ دیمتری سیشن ء مُلّا فاضل ءِ زندءُ اِزم ءِ بازیں تکانی سرا اے پیپر وانگ بنت۔ من بس ہمنکر گشیں کہ مُلّا فاضل بلوچی شاعریءِ ہما نام اِنت کہ آئیء نہ ایوکء بُن گپّءُ سرحالانی ردا بلوچی شاعری ء را یوٹرنے دات بلکن ء بلوچی شاعریءِ تبءُ مزاج ءُ ڈکشن ہم مُلّا فاضلء بدلینت کہ ہمے آئی شاعری ءِ معراج ءُ کمال اِنت۔من وتی حبراں گونڈ گریں ءُ اے موقع ء چہ فائدہ زوریں ، ڈاکٹر صاحب شمارا، مجلس ء ہوار کلیں شرف مندیں مہماناں وتی انسٹی ٹیوٹ ءِ بابتء ، انسٹی ٹیوٹ ءِ دیمترءِ کارانی بابتء کمے معلومداری دیگ لوٹیں کہ اے مئے انسٹی ٹیوٹءِ کم مدتی ءُ دراج مدتی پروگرامانی ڈائریکشن اِنت۔ انسٹی ٹیوٹ ءِ کارانی بابتء گشگ ء پیسر یک حبرے تچک کنگ المّی اِنت آ ایش کہ:

	اے وژن مئے کُلانی بوتگ، ڈاکٹر صاحبءِ بوتگ، وی سی صاحبءِ بوتگ، منی بوتگ، کہ آوہدء من پرووائس چانسلر بوتگ اوں ءُ شعبہ بلوچیءِ استادانی بوتگ کہ شعبہ بلوچیء را اپ گریڈ کنگ بہ بیت ءُ آرا انسٹی ٹیوٹ ءِ درجہ دہگ بہ بیت تنکہ پہ بلوچ، بلوچی ءُ بلوچستانء کارانی مرکز یت ہمے ادارہءِ نیمگا بئیت ۔ نوں اے کارءِ بنگیج ءُ بندات بوتگ ماکہ آ ڈائریکشن پہ ادارہء ٹاہینتگ انت اشانی حاصل کنگ ء مارا شمئے کلانی کمک پکار بیت، اُمیت کنیں کہ شمئے تعاون ہمے پیما مارا گوں بیت۔
شرف منداں!

	انسٹی ٹیوٹ آف بلوچی لینگویج اینڈ کلچر اے وہدء بلوچیء دوسالی ماسٹر پروگرام کنائینگء اِنت، ایم فل کنائینگء اِنت ءُ پہ پی ایچ ڈی ءِ کنائینگء چن ءُ لانچ بوہگء اِنت، انسٹی ٹیوٹءِ پولکاری تکءِ ودّینگء مُلّا فاضل چئیر فنکشنل اِنت ءُ’’ میری‘‘ءِ نامء پٹءُ پولی تاکبندے ہم چھاپ ءُ شنگ بوہگء انت۔ ہمے زوتاں کہ ماوتی ادارہءِ نیمگا یک کارے کنگ لوٹاں آ پہ بلوچی ءِ ریسرچ جرنلزانی حاترہ سینٹرفارانڈیکسشین ایجنسی اِنت کہ اے سینٹر سائینٹیفک ریسرچ ءِ دیمروی ء المی انت۔ہمے پیما بلوچی زبانءُ لبزانک ء بازیں تکاں کار بوہگء اِنت،زبان ءِ ردایک تکے کہ کم کار بوتگ، فردی سطحء بوتگ ءُ ادارہاں دلگوش نہ داتگ آ بلوچی گالبندانی اِنت۔ ہمے درگتء ما انسٹی ٹیوٹ ءِ تہا سینٹر فار فارمیشن ، اسٹنڈرائزیشن اینڈ کلاسیفکیشن آف بلوچی ٹرمنا لوجیز ٹاہینتگ کہ اے سینٹر بلوچی زبانءِ سجئیں تکءُ پہناتانی گالبندانی نیمگا دلگوش دنت۔
	بلوچی زبان ءِ اورل ٹریڈیشنز انچیں تکے کہ شری ء دلگوش دیگ لوٹ ایت پمیشکہ ما انسٹی ٹیوٹ ء ’’ریسرچ سینٹر فار دا پریزرویشن آف اورل ٹریڈیشنز ‘‘ءِ نامء ذیلی ادارھے ٹاہینتگ۔ ہمے پیما ’’ٹرانسلیشن سینٹر، لینگویج سینٹرکہ پہ اورینٹل اینڈ آکسی ڈینٹل زبانانی انت، جنرل آرکایوز، ریفرنس لائبریری، کلچرل ایگزی بیشن سینٹر، اسٹلبشمنٹ آف میوزیم انت۔اے مئے ادارہ ءِ شارٹ ٹرم ءُ لانگ ٹرم پلاننگ انت، ہمے پیما گوں ملکیءُ درملکی ریسرچ ادارہءُ اکیڈمک انسٹی ٹیوٹس آں گوں لینکجز ءِ ٹاہینگ ہم مئے مولءُ مرادانی تہا ہوار اِنت۔ بلوچ ءِ کلچرل انڈسٹری ءِ دیما برگء سر ٹیفکیٹ ءُ ڈپلو ماکورسنرانی بنگیج کنگ ہم مئے واہگ اِنت۔
	مروچی کہ علمءُ زانت ٹیکنالوجیءِ گومء ہمگرنچ بوتگ پمیشکہ کجام یک ادارہے بہ بیت کہ آ گوں ٹیکنالوجیء وتا ہمگرنچ مہ کنت گڈا پد منتگی یے گندگءُ مارگ بیت پمیشکہ ما اے واہگ او ں داشتگ کہ انسٹی ٹیوٹ ءِ وتی مھکمیں آئی ٹی سیکشنے بہ بیت کہ اے ردا سندھی لینگویج اتھارٹی ءِ کارمسترءُ کار گشاداں گوں مئے رابطہ است انت کہ اے تکء آہاں جوانیء کار کتگ ءُ مئے واہگ اِنت کہ ما چہ آہاں کمک بہ زورایں۔
	لیکچر سیریز، نیشنل ءُ انٹر نیشنل سیمینارز، کانفرنسز، ورکشاپس ءُ سمپوزیم ءِ برجاہ دارگ ہم مئے مولءُ مراداں ہوار انت۔
	اے مئے مولءُ مرادات انت، پہ ادارہء زبانءُ لبزانکء راج ء مئے واہگ اِنت کہ اشانء سوب ءِ منزلء برگی اِنت انشااللہ ۔
	من شمئے وہد باز زورگاؤں، پہلی لوٹیں ، گڈسرا بس ہمنکہ گشیں کہ مئے گوم ء ہمکوپگ بہ بت، مارا کمک ءُ مدت بہ کن اِت تنکہ ما وتی جہداں سوبیں بہ باں۔
	گڈ سرا شمئے کلانی منّت کہ شما گوں صبرءُ دلگوش ء حبر گوش داشت انت۔اللہءِ امانء ئے۔

٭٭٭














من غمانی رنجینتگیں اولاک نہ باں
								ڈاکٹر عبدالمالک بلوچ 
	بلوچانی بزیں دیوان!
	شاعری زندءِ آدینک اِنت یا زردءِ چیہانٹ یا چاگردی مارشتءُ ھلاھوش انت کہ لہڑیں لوزانی شکلءُ دروشمء درانگاز بنت۔ایشیء واجہ واحد بُزدار چہ من شرترزانت۔بلے من ایشیء زانیں کہ شاعری بنی آدمء را چہ وتی زندءِ دو تاکوئیء گون اِنت۔ ایتھنزءِ کُوریں عومر بہ بیت یا کہ آسءِ بال دیوکیں شے کلاں، ہرکس ء وتی دورءُ باریانی ترجمانی کتگ۔
مڑاہداریں واجہیں براتءُ بانکیں گہاراں!
	شاعر وتی مہلنجءِ غمانی زرء اوژناگ کنتءُ یا تانی لالءُ یاقوتاں پٹیّت کہ بلکیں آئیءِ بے تاہیریں زردء قرارے برسیت۔شاعرءِ زندءِ مستریں لوٹ یک کترہ یے(بزاں ساہتءُ دمانے)چہ وتی دوستءِ گروناکیں زندء برسیت ءُ وتارا ایمنءُ نمیران بکنت۔
	عطاءِ کیچ بہ بیت کہ فاضلءِ مند، بلوچی شاعریءِ جنّءُ پرشتگاں گش ئے ہرکسء را گپتگ۔ مندء اگں فاضلی دپ گالء کسے نہ زانت گڈا آئیءِ رندیءِ سرا شک بیت۔پرچیکہ فاضلءِ شاعری پہ بلوچ راجء ہما اشرپی ئیں چانگ اِنت کہ وہدءُ حالاتانی ہچ پیمیں دنزءُ مُج،تبدءُ لوارآئیء را تہار دیم کت نہ کننت۔
	اگاں یک نیمگے مُلّا فاضل ء مہری شائری کتگ تہ دومی نیمگا آئیءِ شائری ءِ یک مزنیں بہرے راجی یا قومی بن گپّ ءُ سرحالانی سرا اِنت کہ آئیء ما فاضل ءِ قومی شائری گوشت کنیں، انچوکہ آئیءِ مہری شائری سک پُرتا سیر ءُ مضبوط اِنت ہمے پیما آئیءِ قومی شائری چہ مہری شائریء نزور ترءُ پدا ترنہ اِنت۔
	فاضل چہ وتی راجدپتر، گلزمین ، راجی قدرءُ کیلو ، دودءُ زند رھبند ء فراموش نہ اِنت آئیء را وتی راجدپتر ءُ رِندانی حلب شرگیر کیت اِنت۔
جی ہما باریگ کہ حلبؔ رِند ءِ جاگہہ ات
بوسعیدانی شہر ہزار گنجیں باگچہ ات
زرّیں زمزیل ماں تہتگاں میری تاکچہ ات
پُٹّنیں رِنداں پرمکالاتے منگہ ات
مڑاہداریں واجہاںءُ بانکیں گہاراں!
	فاضل عاشق تبیں ،کوتاہ قدیں بلوچے بوتگ۔آپہ حاضر جوابی ء نامدار بوتگ آئیء عربی ءُ فارسیءِ لوزان ء شیرکنیں ءُ ڈولداریں وڑےء وتی شاعریءِ تہا کارمرز کتگ۔فاضلء بلوچی شاعریءِ پڈء وتی بور گوں بے لگامء تاچینتگءُ اے جارئی جتگ:
بیااِت منی شاہی شیر تپاکیں براھندگاں
من غمانی رنجینتگیں اولاک نباں
قول اِنت کہ نوکیں یادگارے رنگ کناں
وتا گوں مہرنگ ءِ غماں ھم تنگ کناں
	ایشیء ہچ شک نیست کہ فاضلءِ شاعری نمیران اِنت۔ تاں بلوچ راج است انت آئیءِ اشرپی ئیں چانگءُ گندیم گونگیں گرکی تلء زاننت مارانت۔
مڑاہداریں براتاں ءُ بانکیں گہاراں!
	فاضلء دگہ بازیں بلوچ شاعرانی پیمء راجی ناتپاکی مارتگ ءُ اے راجی ناتپاکی ء راسک ایر جتگ ءُ وتی دلءِ پاھار چو شیئری زبانء اے پیم ء درشانتگ انت۔
ناتپاکی ء چے شمارا کّٹ ءُ نپ اِنت
ایرشتگ روچءُ گنداں ماں دنیا ء شپ اِنت
ماں ھمک راجاں بُن جتیں آساں گپ گپ اِنت
تژن ءُ تیھارءُ مُچّی ءُ دیوان ءُ سرپ اِنت
	فاضل راجی جنجالءُ جیڑہانی تہاہم گر ستگ ءُ کباب بوتگ۔تاریخ گواہ انت کہ شاعر وتی گلزمینء را چو دوستیں چکءِ پیمء شاگیں گوانزگء کنتءُ گوں دلءِ جہلانکیاں نازینیتءُ شاعر راجءِ تہا راجیءُ وطنی شعورءِ چراغء بالینیت۔
	اے مُلّا فاضلءِ شائرانہ بصیرت ءِ کمال اِنت کہ آئیء دوسد سال پیش ء بلوچء را نوکیں دورءِ جیڑھانی مقابلہ کنئگ ءُ وت ء را زندگ دارگءِ ھاترا سے اہمیں کار کنئگ ءِ پنت ءُ نصیحت کتگ کہ ایشانی تہا کشتءُ کشارءُ بزنس ء ابید علم بزاں وانگ ءُ زانگ کہ مرچی دنیاءِ مستریں ہتھیار اِنت زورگءِ پنت ءُ شون داتگ۔
بیا اِت منی شاھی مہذبیں راجاں
یاد کن اِت منی گُڈیگیں وصیتّاں
کش اِت کہّن ء ءُ کِش اِت نخیلاتء
یا کن اِت باپارءُ شما تجاراتء
یا بُوان اِت علمء ءُ زیر اِت کراماتء
	واجہاں ،براتاں ءُ بانکیں گہاراں!
	فاضل اگں مروچی زندگ بوتیں ءُ آئیء بلوچءُ بلوچستانءِ جاورانی سرا موتک بیاؤرتیں گڈا چو ملنگیں مبارک قاضیء المّا کیچءِ بندی جاہءِ باہوٹ بوت۔پرچیکہ مروچگیں شاعر، کواّس،زانتکار،سیاسی کار کنءُ ایدگہ بلوچے کہ وتی راجی بربادیء گندیت،حاکمانی ٹوپءُ بمباں گندیت،بلوچ گلزمینءِ آور جنگیء گندیت۔بلوچ راجءِ ول گوجیء گندیت، بلوچ ورناہانی ماں کلی کیمپاں لٹّءُ چوپء گندیتءُ آہانی مات ءُ گہار، جن ءُ چکاں ماں پریس کلبانی دیمء گندیت،گڈا آئیء را وتی غلامی،بے وسی گیر کئیتءُ چو عطاشادءِ پیمء پریات کنت کہ
تو پہ سگاراں گپتگیں کوٹءُ قلاتاں گل ئے
من پہ پتی میراثءُ ماتیں گلزمینء تلوساں

٭٭٭




















کسی ٹونک سرجم نہ انت
									اللہ بشک بُزدار
	مُلّا فاضل ئے زمانہ ئے باری نیئں۔ پیشن و مندشہ سلیمان کوہاں باز دیر نت۔ آں وقتاں روگ آھگ ئے سلسلہ دہ نہ بیتگ انت۔ وقتے حاجیاں پیادگیناں مکران ئے کسّوں کارتنت۔ آں دہ بے ہینرگیں۔ چوں کہ ھرھند ئے وتی زبانے ھمے ڈولا ہر وقتئے وتی زبانے۔ وقت وھند ئے ساھگ ہر زبانا ساہیل بنت ۔ ساھگ ناں گوں سیاستا بُرگّ بنت ناں گوں زحماں۔ فارسی سندھی و سرائیکی ئے بزیں ساھگ مئے زبان سرا وشیں ءُ نرمیں اثراں پرینیت (ظاھریں بلوچی ئے اثردہ اے زبانانی سرا است انت)۔ ھمے سوبا نا پجواریں ترکیب و لبز دیریں ہندانی کہنیں وقتانی ادب و شاعری آ پہ زانوکاں ایذہ گراں ترینناں۔
	ادب احساس ئے اللہ ہیں چنکر تکانی درشانی یے چھڑا ازمی جمالیاتی پہنات اوادب و شاعری ئے قدرو کیلوانی بنیات منینگ باں تہ باز سوکائیا(آسانیء) گوشتہ بث بی ، واہ کمالیں! بلے مئے باری ناں سادہ ہیں ناں سوکائیں ۔ بچیکہ مارا سمااِنت کہ مے مذہب، تاریخ ، فلسفہ، نفسیات، بوزنی زیند، سیاست و بیگہ و بانگہ ئے دراہیں گزراں ئے پچار ہمے شاعرانی اکراں(لبز، ٹونک) وتی گرنچاں امانتی سنبھالتگا کونتت ۔ مئے حقیقی یں کلچر ئے بُن ھشت ھمے چندے گالانی مڈی و مالیں ۔ کہ مارا شہ زیکیں روچاں دزکپتہ۔
	رسل گشیت کہ ہرقومے یا باری یے باروا چیزے فہمگ و گشغی بیت تہ آں قوم ئے یا باری ئے فلسفہ دھیان کنگ کرزیت۔ بلوچا گوں مسئلہ ایش اِنت کہ آئی ئے ھچ نوشیت و تحریر ئے کہ گندگ بیت کسے وانیتی و نتیجہ یے کشیتی۔
قومی تشکیل ئے مزلاں بازیں زانتکار و رھدربر پہ زانت وتی راج ئے چوشیں عکسے ٹاھنیت و پیش دارنت کہ مردم شہ کسانی ئے احساساں دربیائنت، راجی ، سیاسی عمل ئے سنگت بنت ۔ بلے ایشی ئے تاوان ایش اِنت کہ مردم شہ خود تنقیدی و خود بینی آ دیر چرنت۔ وت گلائنت۔ مئے زیند مئے ھچ وعید داوا ے ئے تصدیق نکنت۔ مئے بیانانی دفتر سائینسی و علمی گیّش و گیوار ئے تبدولواراں نسّگ انت۔ زیندئے نرمین زیبائیں دروشمانی پچار چھڑا پہ گوشاں وش انت زیند ئے زر کدی گوں آر امے سرتکہ؟ چوں زراں طوفان ماننت، ھمے ڈولا زینددہ ڈکانی سلسلہ یے مونجانی لوغے۔ نوزدمی قرن پہ ھندوستان ، سندھ ، بلوچستان، پنجاب، افغانستان و ایرانا قہریں صدی یے بیتہ ۔ سندھا ٹالپورانی راج شیرسربربیت تہ افغانستان سرباروا آدروہ کنئگ بیثہ۔ محراب خان سرخروداث کہ ئب سینگاوارتئی پنجاب، پنجابی آں برائینتہ مغل چک چین بیتگ انت مئے شائر ھمے باری یے کردارے ۔گشنت وانندہیں وفاضلیں سرے بیثہ ۔ بلے آئی ئے شعرانی دفتر شہ آئی جندءِ قلما زبہر نت۔ دنیا مشین ئے ذریعہ ہاں گون علما، کتابا دیما برگیں مئے وانندہ ہیں شاعر ئے ھچ گال جندئے نوشہتی درنئیت۔ باوجود ایشیء کہ مکران ئے گہین بچے ھماں مکران کہ شہ کرناں گوں کہناں واقف اِنت و ھمے کہن کشت و کشار ئے، تہذیب ئے شاھدنت۔ آئی ئے دوھمی گاما زرا ایر بیت کہ لاف پری ئے ضامنیت ۔ گنج ونہادئے باز انت ۔ موڑی زیندئے چہار راہمے سرنت مکران۔
	مکران بلوچستان ءِ دوھمی دمگاں ثہ وش نصیب اِنت کہ اودا قبائلیتء آں دروشم نزرتگاں کہ باقی تمناں دانی گٹ گرنت ۔ قبائلیتا مردم ئے وجود گاربیت۔ فرد گوں تمنئے حوالہاں زیندگ اِنت۔ سردارئے وفاداری تمن ئے وفاداری لیکجابی ۔قبائلی سیونج ئے پیر دہ دزی، گل ،درائی ،حون ،آس و آفانی جوریں ساعتاں سنگتیں نیکی و بدی ئے ھچ گپورتگیں کِشک نیست اِنت دلیل نئیں ٹونک روت گوں زورا خاجیکت۔ جھالاوان ، سراوان ، کوہ ِسلیمان ئے بلوچ ھمے آساپشّگ ء ات۔ سنڈیمن اے آس ئے ٹھینغاں اغدہ رو کنغ بنت۔ ناں ہمے مکران ئے شاعر گوں اے جاوراں پریشانیں نئے کوہ سلیمان ئے مست مونجائیں۔ ناں چگھابزدار پوہ بیغیں کہ قبائلی اخلاقیات ئے اصول زرئے نیادی ء ھچ بہائے نکرزنت۔ ریل وٹیلگراف نیمونا بلوچستان ٹکر ٹکر کنگ بیئگیں۔ سراتکگیں وتی اندرا شر بئیگ ئے نامیں مزنیں اظہار براتے ئے کشگ اِنت۔
	بیائے گندوں کہ مئے شاعر زانتکار ، دانشور، رواج وسینان ئے بیر کدار اے باری ء چوں گیدگء انت ۔ا ٓں لوزاں چوں سینگارگء انت۔ آں ھندو وقت ئے سیماں شہ چوں گوزگ لوٹگااِنت شاعری دفتر نویسی نہ اِنت نہ لبزانی دیم پد کنگ اِنت ۔ بنی آدم ئے بیتینی مسئلہ گون فطر تا تعلق جندئے جیڑگ و تعقیت ئے شوہاز ھماں مزنیں دائرہ انت کہ شاعری ئے پٹ وپڑاں عکس کشی، علامت سازی ، و استعارہ شاعری ئے زبان اِنت بلے اے زبان چہ کلچرئے بشکاں شہ یکے بشکے، پد کپتگیں کلچرے وشیں سرہالیں خیالے دیما بیاریت ۔ ممکن نہ اِنت بلے مئے ھست و نیست ھمے سہ ایں شاعر انت کہ ایشانی باری کم وبیش یکنت ادا کہ وقت بیوشتیت ۔ بیست و سی یا چّل سال ئے فرق بے مانا اِنت۔
	مُلّا فاضل ئے بیتئن ئے سال پہ اندازھے 1814ایں۔ گشنت کہ 75-80سال ئے زیندئے گوازینتگءِ ۔مست پہ بلوچی حساباں 1896ء بیران بیثہ ۔ ھمے پہوالی زیند ئے اندازہ گوں چگھا بُزدار 1850ء کمیں پیشایا پدا پیدا بیثہ۔ اے مردا دہ مزنیں زیندے (نزیکا 80-85سال) وتی شوماں شیلّتہ۔
	مئی حیالا اے سہیں شاعر مئے نزیکیں گوست ئے مزنیں شاعر بیتگنت۔ مقصدو مراد ایشانی کسان و مزن کنگ نہ انت بلے اے گندگیں کہ ایشان چیں ٹونکے چیں ڈولے کثتہ ، ایشانی غم چے اث، ایشانی زبان چون انت۔ مست و چگھا مخلوق زبان بیتگنت ۔ غریباں سروچماں داشتگنت۔ مست ئے قبرمرشی دہ غریبیں مریانی زیارت گاہ ہر وقتا میلہ و مچی انت۔ بُزدارانی دیوانی مجلس شہ چگھا ئے گالاں سوا اوادگ انت۔ بلے من مُلّا فاضل ئے مقبولیت بارہ ء زیادہ سئی نیاں۔
	مست و چگھا ئے موت باروا قصودہ مخلوق ئے بیگھ بانگہے پجارا ں گوننت۔ گوشنت کہ مست ئے وصیت تہ ایش ات کہ آئی قبر ’’ئکپل پواد‘‘ سراٹاھینگ بیت بلے ھما اُشترکہ آئی ء مست ئے میت لڑتگ ات شہ’’ میداں گری‘‘آدیما نروت۔ مست ئے ھمنیدا دفن کنگ ئے فیصلہ بیث ۔بلے قبر اہر کہ ہاک کہ مان کننت ۔ پُر نہ بیت، آخر گشنت کہ سردار مہر اللہ مری ئے جذآتکہ یا آئی ئے بشتیگ قبرا ایر کننگ بیثہ کہ پدا قبر گوں ہاکاں پُر بیثہ۔
	سردار بہرام مزاری ء شہ چگھابُزدار پول کثہ تو کہ ہر وقتا سردارا جوان و بذ گشگا ئے ترا ہستی یا زمین بازیں؟ چگھا ء جوا ب ترینتہ کہ مئی وسردار ئے زمین برابریں بلے سردار گورا کفن استیں مئی گوراکفن نئیں۔ گشنت کہ آ روشا چگھا سوب بیثہ طوفانیں ھورے آتکہ ۔ گئیں کوراں راہ بند کتگاں چگھا ئے کفن چگھائے کہنیں بشتیگ بیثہ۔
	چگھا ئے شاعری ء رومان نیست اِنت۔ چگھا اخلاقی شاعرے بیثہ۔ مست ئے شاعری رومانیں ۔ جذائی ئیں۔ غمیں ۔ حسرتیں ۔ وائے نیت۔
	مُلّا فاضل ئے شاعری ء دراہیں مضمون ماننت ۔ مُلّائے مہر افلاطونی نئیت۔ طلّبیں امبازگے حرتیں۔ وصل ئے وابیں ۔ دیدئے خواری ایں۔ ۔ 
گندوں کہ اے مردم وتی غماں چوں گلائشنت۔
 مُلّا فاضل:
ایرشتگ روچ ءُ گنداں ماں دنیاء شپ اِنت
ماں ھمک راجاں بُن جتیں آساں گپ گپ اِنت
دائم پہ چیوا ءُ کلاگاں گج ءُ کپ اِنت
از ھمے کاراں آہنیں دربنداں درپ اِنت
چگھا:
دیثوں حدائی قدرتے
مونجاں جتہ موجیں دلے
روش ایرشتہ تہاریں شفے
کپتہ تہار دیمیں مژے
ماہا مئرتہ ماہگوے
حیران ننت دانا دلے
آناں کثہ دیم برزغے 
اشتہ جہازاں پتن یے
ہانی چرنت کوھی رہے 
گیذی وہی آنی سرے
سیکل نلبھی بنگہے
مُلّافاضل:
اے منی سوج انت و نصحیت انت سرجمء
ھمردءِ نامردء نبا نندۓِ بے گمء
دل نہ پرّام ۓِ کہ مرۓِ روچے المء
نیکہ چہ خضرء کاگدے گپتگ مردمء
مردھماں انت کہ مُرتگ انت براتانی رمء
چگھا:
سیکلا سیوال نخفی باغ خوشنت مں جواں
جنگلاں اوڈھر نہ داثہ واچھڑیں گواتش بران
برات ناکوزاتک ھوتاں راج پٹیں اسپراں
زیر سلاہاں پیلو غا آیذہ روچے پکراں
یا
برات ناکوزاتک ھوتاں راج پٹیں اسپراں
زیر سلاہاں پیلو غا آیذہ روچے پکراں
یا
تڈ مردانی قلاتاں ایکویں ھوژ نواں
مرگ پھراں درہلاکاں جھلکگاں گوں بانزراں
یا
کار بے پورا نخفی بار کئیت مردے سرا

مُلّافاضل:
ہرچی ء رندات بر حقیقت ہمدل بیت
مہر و دوستی و تر تباک یکجاہ بیت
نیکہ چہ شاہانی درء دست کوتاہ بیت
تیریں گئے چو تلاراں بے راہ بیت
پھلیں مستاگے من بشارتا واہ بیت
چگھا:
بیا او لوڑی وش گشوخیں زیر نوخیں دفتراں
گوش بلوچ خان ھیوتا نا سرداں سائی بنگہاں
صور یا غانی بلندیں فرضیں راجانی دھیان
محوتیں سنگیں قلاتے چو کہ لوہائیں سِلاں
فرش سہتاں گوں پواداں درنگ داران و گراں
باغ لُڈنت گوں گُماراں قاتلاں راہ نئیں جھراں
اندرا دل خنجرانیں مرد شیوارنت دراں
گوشتگیں گالاں نگوشے ناں شہ الھانا دراں
کشتغاں پوڑی ولیگاں دیر چنجانی رہاں
مُلّافاضل:
گوری گنج و مال کسء نامدار نہ کنت
چگھا:
سیاگہ جوفوئیں شان غرتانی
یا 
مال دوستی دین دھوکا، رزق ایمان ء پلی
پث بچادیر کوشتی راج سردار ء ترہی
مُلّافاضل:
چاکر کہ چپ وچوٹ بیت
راج تمامیں موٹ بیت
یکے ءِ باہوٹ بیت
چگھا:
واجہا بنت مال سخیا گوج باغارش ورنت
آنکہ سردارنت پہ راجاں سانوڑی سوزیں جُڑنت
شیر ھماں پھراں نپائنت بانزراں جھارش پلنت
یا 
ملک و سنت گوں سلوکاں بادشاہی اکران
آں وطن بیران برنت بے عدلیں افسراں
یا 
حاکم بے بریں تئرگاریں
جوفو(شہ) کپئراں شاہ یاریں
ماسیں روشنیں استاریں
کسانی دریا سرتاریں
یا 
ہلاکیں حاکماں راجاں و گارنت
تمن بیران بی لیکغ وتارنت
مُلّافاضل:
بس کن او شاعر عاقلاں کس یار نہ کنت
تیشگ گوں پولاتیں کڑیاں کار نہ کنت
کہ چدو دیم ء شاعر دگہ گفتار نہ کنت
چگھا:
مئی باطنیں گالاں اکراں سرآنے سُنڑی
پا بادشاہ سردارے مزیں انصانے دھری
راجی سرکشے، مضفے میدانے لڑی
یا
شاعر سرمرو گپتاراں
نی بندہ گوستغنت اعتباراں
جوفوے رگامیں لہراں
دنائی غماں بے ساراں
کیفاں گپتغاں اونہاراں
نئے واھی آں سنٹروں گوشداراں
ھمے برزی مضمون مُلّا فاضل ء اے ڈولا دِہ بستہ:
نیست تئی گفتاراں دگہ شکے
نیکہ تئی گالاں عیب دنت یکے
کس تئی گفتاراں نہ کنت شکے
مُلّا فاضل:
مردی ئے چارینتگ وتی چار روچی بہار
گوں شما کپتگ آخری ناموس ءُ توار
عاقلیں مرداں شپ اگاں ہر چند اِنت تہار
شبرہ ءِ گردشتاں نشان انت مات ءُ گہار
چگھا:
لوڑی وتی شاغابیار
فرضیں تو پیغامے گزار
کوئری گذی گنڈیں گمار
دل منزلت مرداں چیار
ماہ آزماں روش و ڈغار
اوشتاتگاں سورنت تیار
موفو چیاریں مذھباں
وڈھی حدیثاں نیں مرام
مول جنت دروغیں قرآن
ایمان چغل مارئے زیاں
مُلّافاضل:
انچیں باری یے کیت منی ھوشء
زحم جنیں مرداناں گرنت گوشء
چابک و شہمات اِش برانت ھوشء
قید ءُ شہبد بنت وتی کوشء
چگھا:
مے گناہانی سوبا حاکمے چوشیں جئری
کئے کپاہاں کوتلیغا نوار معذدراں پھلی
نستگ توراناں نخوشی گورغیں پسندی ترہی
ہرکسی دانسہ پھراتیں خط چھیں ڈولے گذی
آذراں داتی ھماں عزتے لوغاں دھری
یا
نی لوڑھا آتکنت کیلغ چھوخیں
واژہا ناھروں مال ئے وروخیں
فقیرہِ چرغوں لاھا گردخیں
راج پہ مہتراں جوریں ہووخیں
مُلّا فاضل:
دنیا مکاریں جنینے داب کننت ہر روچ پہ رنگ
یار کنت بیگانہے جنت شوہرا بر پشتِ ونگ
چگھا:
ھم سئین مرکانی نوار 
ساکھی سفر چھکیں خدا
دیشؤں کہ تئی راج ئے بقا 
جزوں پرے زال ئے رفا
کعبہ ثہ کاڈانش بُنا
ھمچوش بولوں گوں جنا
ہرگا کہ بی پہ تئی رضا
آسا کناں شوشاں پتا
ماتا جناں ہنرئے چرا
براتاں مگنداں زیندغا
پہ تئی سرا ہچی موا
کہ روش نہ آسی ثوں پذا
کندیث جن کنت مورغا
دیتئی لغور آرتوں دلا
بریت چوڑاں ثہ بُنا
ہر سجنا کنتی جذا
چری چڑینی گردنا
پونزا چمر گٹ ماں گرا
مُلّا فاضل:
بیا اِت منی شاہی مہذبیں راجاں
یاد کننت منی گڈیگیں وصیّتاں
کشّ اِت کہن ء کِش اِت نخیلاتء
یا کن ات باپار ءُ شما تجاراتء
یا بوان اِت علمء ءُ زیر اِت کراماتء
چگھا:
بہ اش کنت داناں اشاریں کارثہ سر ھندالئری
گوں ٹکراں تاوان کارے اکراں سیال گلی
مال دوستی دین دھوکہ رزق ایمانا پُھلی
پت بچادیر کوشتی راج سردار ء ترہی 
یا 
ماجزیں عرضے مومناں سنبھال وتار
دیغرئے دورا فخرا تاواناں زیار
مُلّافاضل:
بارگیں بورے سنج بیت شیشار
چوں نیں مستان ء کنئے بے سار
مست:
چم چوں ڈیوائی بلوخیناں
زلف چو سیاہ ماری تلوخیناں
جنت ہنی آں شہم گروخیناں
دراہ کنت مرکھیاں مروخیناں
مُلّا فاضل:
ذی سکارا پہ سونیں آپ بنداں
کیف جڑی بیت انت گوں من ءُ بنگاں
من پہ نادانی نوش ات انت چنبداں
داتگ من سرمالے گنوک رنگاں
کیف ء پہ عشقء مہوشءِ نوشاں
شپ چراگ مہلنج گوں وتی خیشاں
مست:
ذی نہ پھیری من تھدڑی کوہا درکفاں
تھا کت اوشتاتاں سملئے سنگیں بانڈواں
آتکغاں من کہ بانڈواں احوالے گراں
سنگ نہ گالایاں باج ءِ ژا دریں بالکھاں
غم تئی سمو شموشاں چوں بچانی غماں
مھپلموا بیارت من دل ئے بنداں ایرکناں
سملئے کوہیں بانڈواں سہرو لال کناں
بیارئے چلما کہ اندوہاں دیپانے کنان
چرس اواربنت و چابکے بنگاں راجناں
جی پہ شے چماں نبژہ شا سمو لڈغاں
سمل ئے لوڑ گوناں کہنی کونتراں
یا
دئے مناں بنگاں او منی مہر گوشیں پکیر
نوش کناں بنگاں دیرباں سموئے زہیر
پیالوے نوشاں و سجیت باں من خاطرا
مئے دلا لیئینت یذوئیں بنگانی مُلّار
مست:
بنگاں پہ ہنر پاریزے
کہ بنگ مئے کوہ سراں نایاباں
یا
جوان ڈھلائی پولا ژہ سموا کنے
مینگ منے تہ جھواں گرانیناں گرے
مُلّافاضل:
(بہادر) سرمباں چارئے تو حری
دورا نہ چارئے ہشتری
تحقیق کپ ئے پشت سری
چگھا:
مں ازگل و حاکاں ناں ترا ذرہ یے گنئراں
تئی عقل ایش توانخئے خشخاش و منئراں
ڈوبرا تھپال کن بے شناسیں گاماں میا
تئی عقل گنڈیں تھیال کنئے پادانی بھرا
مُلّا فاضل:
باب ء اوّل کہ بسم اللہ اِنت
ذکر ء ثانی الحمد للہ اِنت
درس و تکرار قل ھواللہ اِنت
استوار ۓِ آمنتُ بااللہ اِنت
چگھا:
سچانی خدا والی ئیں
مرگوں پنجراں بالی ایں
شیکوخیں قلم چابی ایں
نئے مناں پوری پلوے معلومیں
سورھوخ الکوئے خالی ایں
نفسی دیغرا بھالوایں
سرچوریں پدا نالی ایں
مُلّا فاضل:
لال گشئے ماھے چاردہی رکشی
یا گروکے ماں کوکرے بشّی
یا انارے کہ ہپتگاں پشی
گروھگاں بیماریں دلوں کشی
لال بہانے کہ سنج بیت لسی
دمہ و بہرے مان نہ انت کسی
مست:
سمو یک شیشایے شراوانی
سمو یک سُہر پُلے انارانی
سمو یک ڈیوائے تہارانی
یا جڑی بوٹی یے رغامانی
مُلّافاضل:
رحمے مئیں کلانی صنوبر کن
چہ دلء مئے گیشیں گمان درکن
مست:
ہاکن ئے سمورے دنیا جوانیا گزی
ہاکغو دوست مئے دل ئے بمبالاں عزیر
مُلّافاضل:
رحم کن شف چراغ سرادانی
قولیگاں تئی پادانی
کبگی لڈگءُ گامانی
لال گوں قیمتی شارانیں
زرگواپ و طلاہ کارانیں
عود و امبراں سارانیں
شارءِ دامنء دارانیں
نیم چمی مناں چارانیں
آسیگوں مکن دردانگ
پھکیں اشرفی ءِ چانگ
مست:
چاردہی ماھے آسمی ژہ کوہ ئے بارغاں
دوست منی درینے کوشتی من شریں کوکراں
کئیت پہ آزمانا ہرگرے ڈیہہ ایں ماھکاں
چیلکاں جنت چوں ساونڑیں آبندیں جڑاں
یا 
دروشماں دات چوتانہی نوذاں
کشی چوں سرگواتاں سمین ئیغاں
جی پہ تئی نرمیں جزغ و وشیں کندغاں
جی پہ تئی بواں اژمنی جاناں دیر نواں
	سہرائیں ٹونکے کہ اے سئیں شاعرانی مُچیں کلام یا شاعری یک نوشتاک توخا آرگ ممکن نہ اِنت ۔شاعری ئے نمونہ ایشانی ڈکش و اسلوب ئے اندازہ یے جنغا بازیں ۔چگھا و مست ناورانندہ آں، ایشانی شاعری ھمیشانی وتی لبزاں گوں دارگ و سائیغ بیثہ۔ چگھائے زبانا سندھی و سرائیکی سک بازیں اے مردوتی آمدء پہ بلوچی ئے مناسبیں لوزے ء مہتل نہ کننت ناں اے مردماں وتی ٹکے ئے لہجہ اشتہ۔ فاضلہ وبارتھی (کوہ سلیمان) کوہاں مضل ئے آخر گوست واسطہ (و) بلکہ زیادہ راست (۔ُ، ضمہ) آرگ بیت چوش کہ ’’شتہ‘‘ بدلا ’’شتو‘‘ نوشتگ بیت ۔ بانگہا مئے زبان زانت ، زانت کت کنت کہ چگھا وقتا اے علاقہ ئے لہجہ چے وچون ات۔ ھمے ڈولا مٹھا خان مری و رندا ، ڈاکٹر شاہ محمد مری ء دہ زبان اندرا ھچ بدلی نیارتہ و ھما امُلّا کارمرز کتہ کہ اے علاقہاں رواج گپتغا ات ۔بلے مُلّا فاضل ئے شاعری مئیں خیالا سئینڈ ر ائز کنغئے شوق لافاکمیں بدل بیثہ۔اے فیصلہ تہ مئے ھما ھندئے سنگتانی سرا ایں بدلی کہ من ردباں ۔البتہ ما اے شاعرانی مطالعہ ہا رندا چندے ؤلگا سر بث بوت کہ آں مئے سنجیدہ ایں و پچارے کرزنت۔
۱۔ مئے لہجانی درمیان ئے فرق ء راگوں سنجیدگی ء پوہ بئیگ و دھان دئیگ نبیثہ ۔ تہ اے گیش بی، ممکن ئیں دو زبانانی ٹہگءِ پلوا بروت۔
۲۔ مئے شاعر ثہ وتی وقت ئے چست وا یراں سرپد بیگ نہ انت ۔ یا آں وقت ئے مئے شعور را سیاسی آزادی بزاں حکومت و حکمرانی ئے مزنیں حیثیتے نیست ات ۔محراب خان بی یاکہ سنڈیمن معنایکیں یا مئے مہلوکے وتی وتی وقتے حاکماں شہ بیزار ات کہ آیاں گوں ایشاں یا ایشانی مقدار(نصیبا) ھچ کارے نداشتہ ۔ یا ترس ھنکر زیادہ ات کہ کسااے واقعاہانی پچار کننئے سیخ و جرات نئیت بلکہ انگریزئے نزیکیں مردم مئے شاعر چگھا و مست ئے ھمدوح بیتگنت سرجمال ہان لیغاری، سر امام بشک مزاری، نواب مرتضیٰ بگٹی سرا مئے مجذربیں شاعرا چے لوٹ ات انگو چگھا ئے مزنیں تعریفانی لائق دہ انگریزانی سنگت بیتگنت۔ چگھا آپائیند خان ئے سرداری سرا اعتراض نئیں بلے آئی یے طریقہ ہانی اعتراضیں، کوڑا خان قیصرانی ئے گیگا پہ بُزدار، کھوسغ و لیغاری سردارانی گھل (گل) گشئے باز مزنیں بے میائیں درے ات۔ آ ندہ پہ دوروپے ھست آنہ کریہ سرا اے واقعہ یے ھچ رندا ذکرنے۔ ایشی بارہا کتگیں فوک شاعری گشیکہ گوں ارادی صورتا گار کنگ بیثہ۔ ماں بندئے شیئر نیست اِنت کہ انگریز مقابلہ ایدا بزدارانی مزنیں تاوانے بیثہ، باٹھی قیصرانی ئے آس دئیگ شاعری گارنت۔ محسوس بی کہ انگریزآھگ وقتا کوہ سلیمان دمگاں باز مزنیں افراتفری یے بیثہ۔ مہلوکا انگریز ئے حکومت وش کتہ ۔
۳۔ بدل بیوکیں جاوراں مُلّا فاضل منا گیش دس معلو م بیت کہ بلوچا کشت و کشاری، تجارت و علم ئے نصیتے کنگیں۔محسوس کنگیں کہ پیشگیں ادارہ پرشتگاں، زحم دستیں لٹانی شیئرا انت و بورانی واجہ چمدار و لاچار نت۔
	مست کاہان ئے فرنگی دست کپگا کمیں ماندہ ایں۔ روگ و چارگ لوٹی گیش ناں، پچکیہ اے مردم وت جنگاں پرشتگیں مردمانی سرفاں گون اِنت بلے امن ئے پچار مئیں خیالا اکر کہ سہنڑائیا مستا کتہ ،دوھمی کم ازکم بلوچ ئے بہر نبیشہ مست ئے امن آئی ئے دوستداریں مردمانی پہ حیرا انت دوھمی ھچ مقصدے پر نئیں حیر پہ حیرا۔ چگھا ء پُرشوکیں قبائلیت ئے اقدار(Values)ئے مرثیہ گوشتگنت بلے وشیں رنگے آ مردم ئے ساعتا شوکیں قبائلیت ئے فرد ایکوا بئیگیں ۔ زر سماجی سیڑھی سرا پاد ایرکنگئے وسیلہ ٹہگ اِنت ۔ چگھا خدائی آسرا گِرگا پہ خانقاھی ادارہانی دیمپانے پولغیں ۔چگھاگوں انگریز ئے انصافا وشیں ۔ انصافا گوں گونیں سماجی چپ چوٹاں وش نئیں ۔ وائے نازانتکاری ،موئری نوزدھمی صدی پہ بلوچا چھوڑ کمالانی دُھو دھوے بیتہ، لیٹتہ شتہ ۔ ما ھچ نزانتہ۔ ما ھچ نزرتہ۔ مئے شعورئے درپ شہ کہنیں قبائلی ضداں ،اڑاں پُرنت۔ مار دیمی( مستقبل ئے) توشغ نہست ایں ۔مئے سماجی نظام چپ بیتہ زبان بار، بے وری ئیں۔

٭٭٭ 

















مُلّا فاضل ءُ آئی اہدءِ شائرانی دیم پہ دیمی وانشت
										واحد بخش بُزدار
	مُلّا فاضل ءُ آئی اہدءِ شائری ءِ درگت ء چیزے گُشگ ء پیسر اِے چارگ ءُ تپاسگ لوٹیت کہ لبزانکی درنگازی ءِ اتبارء آ اہدءِ شائری ءِ تہری ءُ ازمی دروشم چے اتنت؟
	دومی ازمی اتبارء زبان ءُ بیان ءِ رواج گپتگیں تب ءُ چاڑ ءُ ازمی ھاسیت چے پیمیں ءُ چونین اتنت؟سیمی آ اہد ءِ پگری کار پڑءُ لیکہی سرھال چے پیمیں مارشت ءُ میئلانی واھند اتنت؟
	اِے سئیں جُستانی چار ءُ تپاس ء ابید ما آ وہدءِ شائری ءِ راستیں ارواہء زانت کت نکنیں ۔پمشکا ما گندیں کہ وزمی ءُ تہری ھساب ء آ وہد ءِ شائری ءِ دُروشم بزاں (Form)بلوچی کہنیں لّچہ ءِ نسبت ء کمیں جتا ءُ گستا تر گندگ بیت ءُ بازیں شائرانی ازم ءِ تہا تچکیں سورت ء فارسی ءُ عربی دریابانی (meter)اثرات ھم گندگ بنت۔
	بزاں اِے دؤر ءِ شئیری دروشم ءِ تہا ابید فارسی ءُ عربی اثراتاں دگہ ھاسیں تہری یا ساچشتی تجربت ءُ مٹی سٹی یے گندگا نئیت کہ ما گوشت بکنیں کہ اِے وہدء نوکیں تہری تجربت یا نوکیں رنگ ءُ دابے دیما آرگ بُوتگ۔دومی ازمی سِپت ءُ ھاسیت ءُ درشانداب ءِ ھساب ء اگاں ما بگندیں گڈا آ وہد ءِ شائری ءِ تہا چیزے فارسی جوڑشت(Composition)ءِ گال ءُ گالبند ءُ شُبین ءُ چہراں گوں ھوار عربی زبان ءِ بازیں لبز ءُ جوڑشت بزاں نیکراھی اھوال(Connotation)ھم گند گء کائنت۔
	ایشی ءِ مستریں سبب ھما وہد ءِ زانت ءُ زانشتی ءُ مکتبی ءُ وانگی اثرات انت کہ آ چہ فارسی ءِ پارست ء بلوچیءِ تہا رواج گپتگ انت۔پمیشکابازیں شائرانی کرا مارا چہ کلاسیکی بلوچی شئیری روایت ءِ بر ھلاپ یک ھوار سواریں زبان ءُ بیان ءُ درشاندابے گندگا کئیت کہ آ پہ ھاس وانندگیں ءُ زانتکاریں مردمانی سبب ء دیما آتکگ کہ آھان ء لس سورت ء مُلّا بزاں وانندگیں مردم گُشگ بیت اِنت۔
	’’میر گل خان نصیر ءُ واجہ بشیر احمد بلوچ ءِ ردء آ وہد ء بلوچستان ءِ وانگی ءُ ریاستی زبان فارسی ات۔پمیشکا فارسی لبزانی کمائیگ ھرابیں ءُ بدیں چیزے ھیال کنگ نبوتگ ات بلکیں ایشرا زان ءُ زانشت ءِ یک درنگازی یے لیکگ ءُ پسند کنگ بوتگ ات۔ملک دینار میر واڑی،مُلّافاضل ءُ ایندگہ نامی ئیں شائر ھمے پیمیں فارسی ھورتوریں زبانے ءِ کارمرز کنگءِ سببء نامدار بوتگ انت‘‘(نصیر1979:37،38،بلوچ1969:35)
	ایشی تہا ھچ شک نیست اِنت کہ آ وہدء فارسی یک ھمک گیریں زبانے ءِ بستار ء چہ ایران ء ابید تیوگیں ھندوستان ،اوگانستان،میانجی ایشیا ءُ تاں ترکی ء لبزانکی ءُ علمی سورت ء رواج گپتگ ات ءُ بلوچستان ءِ سرا ھم ایشی اثرات تچکیں سورت ء ساھیل گندگ بنت۔پمیشکا اِے وہدءِ تیوگیں شائرانی ازم ءُ پگر ءِ سرا فارسی شائری ءِ میلانکی اثرات پدرائیں سورت ء مارگ بنت۔
	وہدیکہ پگری ءُ لیکہی ھسابء اگاں ما آ وہدءِ شائری ء چارءُ تپاسیں گڈا اِے ھبر دیما کئیت اِنت کہ آوہدءِ شائری وتی چاگردی ویل ءُ واکیہ ءُ ھمروچیگیں راستیانی منّت وار درا بیت اِنت ءُ ھمے روایت چہ بندات ء بلوچی شائری ء گوں بندوک اِنت۔پرچا کہ وہدیگیں بلوچ راجمان ءِ تہاشائری ءِ مول ءُ مراد ءُ کردءُ کار چہ ذاتی ءُ تہی توکی درنگازی ء زیات ڈنیگی(objectivity)ءُ رسانکی (Communicative)کردے ءِ واھند ات ءُ ساچشتی (Structural)مٹی ءُ سٹی ءُ نوکیں درشاندابی وڑ ءُ پیمانی نسبت ء آوہدءِ شائری ءِ تہا بنگپ ءُ نکان ءِ مزنیں ارزشت ے ات۔
	اِے بُرزی جُست ءُ پرسانی شم ءُ شینک ء اگاں مامُلّافاضل ءُ آئی ءِ ھمسریں ءُ ھم زمانگیں شائرانی پگر ءُ ازم ء بچاریں گڈافارسی ءُ عربی زبانءِ گال ءُ گالبندانی پیوندکاری(grafting)ءُ فارسی شبین ءُ چہرانی کمائیگ(treatment)اِے وہدءِ درسیتں شائرانی گوئر ء یکیں پیم ء گندگ بیت۔بلے مُلّا فاضل ءِ نسبت ء مُلّانورمحمد بم پشتی،مُلّابہادر مراستانی،مُلّاعبدالنبی بوہیر،عزت پنجگوری،مُلّابہرام،مُلّارگام واشی(خاشی)،مُلّاداد محمدپرومی،مُلّاابراہیم باہوئی،مُلّااللہ داد خارانی،مُلّاعبدالرحمن میر واڑی،مُلّا قاسم،سدن گور،میرعبدالکریم میروانی،گوہرام ءُ اِے اہدءِ ایندگہ شائرانی ،شائری ءِ تہا فارسی ءُ عربی ءِ لبز ءُ گالوارانی پیوندکاری ءُ شُبین ءُ چہرانی کارمرزی چو میکانکی(Mechnical)وڑ ءُ پیم ء درا بیت اِنت ءُ ایشانی کرا شائری ءِ تجربت ءِ شہار ءُ شُبین ءُ چہرانی بے تامی ءُ ھوادگی تچکیں رنگے ء مارگ بیت اِنت۔
	’’وہدیکہ مُلّافاضل ء وتی شائری ءِ تہا عربی ءُ فارسی ءِ لبزءُ شبین ءُ چہر انچیں پیم ے ء جاہ داتگ انت کہ درامد ءُ بد ڈول درا نہ بنت۔اے مُلّا فاضل ءِ ازمی وستادی ءُ کتہ کاری انت کہ آئی ء چیزے درامدیں مُہرگ الماچہ انگر آنگر درچتگ انت۔بلے آئی ءِ شئیری تب ءُ چاڑ وتی اِنت۔درشانی ءِ وسیلگ،ھیال ءُ لیکہ وتی انت۔آئی ء بلاشک عربی ءُ فارسی ءِ گرانیں لبز وتی شائری ءِ براہ کتگ انت بلے بے نما ءُ بدڈول درا نہ کن انت۔
(بلوچ2008:91)
	ادا ھمے اہدءِ شائرانی لہتیں سِپت ءُ ساڑا چارگ کرزانت کہ ایشانی تہا فارسی ءُ عربی لبزانی کارمرزی تچکیں سورت ء درا بیت انت۔بلے ایندگہ شائرانی نسبت ء مُلّافاضل ءُ سردار عبدالکریم میرواڑی ءِ پربندانی تہا فارسی ءُ عربی اثراتانی باوجوت ازمی وستادی ءُ کاری ءِ شون رسیت۔(1)
مُلّافاضل:
من اول گویم سپاس حی ءُ شاھیں ذوالجلال
قادر ءُ قیوم ءُ نقاشیں کریم ء لا یزال
عرش ءُ کرسی ءُ ثرّیامملکت کّل ءِ وصال
	(شاد2002:110)
	٭
	من کہ سبحان الّذی اسرائی اول یات کناں
	گوھراں باریں دہن ء وصف کناں
	جانستان ویل ء وتاں عرض گوں سما وات کناں
	(شاد2002:135)
	٭
	داشتم دست تضرع باخدا ئے لم یزل
	عرش ءُ کرسی ءُ ثریا سکہ زد ن روز ء اول
	(شاد2002:110)
	٭
	سردار عبدالکریم میرواڑی:
شاہ توشاہ ِ زوراک ۔۔۔ تاکہ زمین ءُ افلاک
ازعرش ءُ فرش تاخاک۔۔۔ من پر گناہءُ بے واک
بارم زیاد ءُ غمناک ۔۔۔۔ دردم ز دردِ ناچاک
(گچکی2001:484)
	٭
	مُلّاقاسم:
من اول گویم برزبان،نام ء ذوالجلال
یا نبی اللہ حضرت خاوند ء بلال
برکت ءِ اصحاباں مہ کن ایمان ء زوال
(شاد2010:55)
	٭
	مُلّارگام واشی:
اول حمد ءُ ثناء شاھیں وھاب ء ۔۔۔ دوم نعت پہ نبیؐکامیابء
زری نوداں رواں بِت پرشتاب ء۔۔منی ھالاں براِت مستجاب ء
(شاد2010:33)
	٭
	مُلّاابراہیم(باہوئی):
ہرسحرگاہ پیش قاضی الحاجات۔۔۔ بایقین توحیدکناں اثبات
لاشریک ءُ لاشُبہ آں ذات۔۔۔عالم العلم سر و الخضیات
(پیرمحمد، ھوار:شاد:2010:258)
	٭
	مُلّا بہرام:
قُل اعوزباللہ ِمن الشیطٰن رجیم۔۔۔پاک بسم اللہ نام تو رحمٰنِ رحیم
یا الہیٰ کہ تو وت ئے دردانی حکیم۔۔دارمنی ایمانء سلامت شاہءِ قدیم
۔(صابر؟:150)
	٭
	مُلّابہادر:
باہوٹاں گور تو نورِ پاک۔۔۔دامان ِ خود راکردم چاک
غلطیدہ ام بر روئے خاک۔۔ باسوزشِ دردِفراق
(صابر؟:160)
	٭
	باز وہدء پیسر من جاگہے ء نوشتہ کتگ ات کہ:
 ’’زندءِ تہا لیکہ،اہدی ءُ زمانگی راستی ءُ ایشی ءِ لوٹ ءُ گزر بدل بوان بنت۔ھچیں لبزانکے ایوکا پرے ہاترا وتارا تاں دیر ء زندگ ءُ برجاہ داشت نہ کنت کہ آ بلائیں ءُ مزنیں لیکہے ءِ واھند اِنت۔لبزانک ءِ ابدمانیءِ ہاترا الّمی اِنت کہ آئی تہا پگر ءُ ھیال ءِ جہلانکی ءُ شائیگانی ء گوں ھوار لبزانکی سِپت ءُ ھاسیت یے بہ بیت ءُ ارواھی میلانی درشانی گوں دل پہکی ءُ ازمی ءُ وزمی وستادی ء کنگ بہ بیت۔‘‘(بزدار2005:154)
	بُندرا لبزانکی سِپت ءُ ھاسیتءُ وزمی وستادی ء ابید بلائیں شائری ودی بوت نہ کنت۔پرچا کہ شائری موجوت ءُ ھستیں چیزے نہ اِنت کہ کس یے آئی ء بہ چِنت ءُ بزور یت۔شائری بندرا ساچگ بیت،ودی(Create)کنگ بیت۔چِت ءُ چینک شائری ءِ ارواہ نہ اِنت۔
	مُلّافاضل ءُ آئی اہد ءِ ایندگہ شائرانی تہا بُنکی ءُ بندری پرک ءُ پیر ھم ھمیش اِنت کہ مُلّا فاضل ءِ کرا شائری ءِ کرد ساچگ ءُ ودی کنگ ءِ کر داِنت۔وہدیکہ دومی بازیں شائر لبز ءُ گالاں چن اِنت،ھمرد کن انت ءُ دیما کار انت۔
	اگاں ما بنگپ ءُ نکان ءِ ھساب ء مُلّافاضل ءِ شائری ءِ تک ءُ پہناتاں چارءُ بیچاریں گڈا آئی شائری ءِ کار پڑ،چار مستریں بنگپ یا بگش ئے میلانکانی چاگرد ء ترّیت۔بزاں لہتیں ھما واکہاتی سرھال انت کہ آتچکیں سورت ء گوں دری ءُ ڈنی جاورحالانی درنگازی ء گوں سیادی دار انت چو کہ رِندانی شئیر،شدری ءِ ھارءِ شئیر،جن،اپس،زھم ءُ تپنگ ءِ شئیر،چاوش ءِ جنگ ءِ شئیر،میر گزابیک ءِ جنگ ءِ شئیر ایش ءُ آ۔اِے ھما واکہاتی بیا ن انت،چار ءُ گندی درائشت انت کہ مُلّا فاضل ھمے واکہاتان ء وتی سسّا ساچی گرفت ءِ تہا کاریتءُ پیش داریت انت ءُ مُلّا فاضل ءِ کرا چوشیں واکہاتانی شون ءُ آیانی درنگازی بزاں ایشانی درائشت چہ بیان کاری ءُ اھوالکاری(illustration)ء زیات دوار سسا ساچی (recreation)ءِ کردے مارگ بیت۔ءُ دومی بنگپ کہ آ مُلّا فاضل ءِ کرا گندگ بنت آ نیک راہی ءِ ھما شئیر ءُ پر بندانت کہ آھانی تہا معراج ءِ شئیر ،ھالو،مکاریں دنیا،مرگ ءِ شئیر،کوفہ ءِ مہرنگ،حضرت سلیمان ءُ ماہیگ ءِ شئیر ءُ ایندگہ بن گپ ھوار انت کہ آ ھاسیں درنگازی یے ءِ جہگیری ء کن ا نت۔
	سیمی مُلّافاضل ءِ ھما لس مجلسی ءُ دوستیں دیوانانی پربند انت کہ آ چہ لبزانکی ارزشت ء زیات وش گپی ،مسکرا ءُ توازا ءُ مُلّافاضل ءِ جور جوابی ءِ مارشتاں سر ریچ انت کہ آ نہ ایوکا مُلّافاضل ءِ گیر معمولی ئیں سّسا(approach)ءِ گواہگ انت بلکیں آئی ءِ مسکرائی مارشت ءُ تب ءُ چاڑ ءِ بے مٹیں درور انت۔
	چہ درستاں ارزشت تریں شئیر ءُ پربند مُلّافاضل ءِ ھما سّسا ساچی ءُ تخلیقی شئیر انت کہ آ تچکیں سورت ء مُلّافاضل ءِ تہی ءُ توکی مارشتاں(Subjective thoughts)گوں سیادی دار انت۔آئی ذاتی تجربتاں گوں ھمگرنچ انت۔ھمے پربندانی آدینک ء وہد یکہ ما مُلّا فاضل ءِ شئیراں چار ءُ چکاسیں گڈا آئی شئیری تجربت ،سسا ساچی سنچ ءُ آ ئی ءِ کماتگیں بازیں گوناپ(images)،شُبین ءُ چہر ءُ چیدگ وانوکاں گُڑین انت۔ھمے شُبین ءُ چہر ءُ بازیں رمزءُ اشارتانی(allusion)الکاپیں ءُ براھداریں ازمی کتہ کاری ءِ سبب ء مُلّا چہ وتی وہدءِ ایندگہ شائرانی سرپ ء وتارا جتائیں ءُ گستائیں ازمکارے ءِ سورت ء پدر کنت۔ادا پہ درور مُلّافاضل ءُ ایندگہ شائرانی لہتیں پربند دیم پہ دیم کنگ ءُ چارگ کرز انت۔
	مُلّافاضل:
لال گشے ماھے چاردھی رُکشی
یاگروکے ماں کوکرے بشّی
یاانارے کہ ھپتگاں پشّی
گروھگاں بیماریں دلو ں کشّی 
(شاد2002:288،289)
	٭
	مُلّابوہیر میروانی:
دیستوں گل گلستاں ہمراہ دختراں
گیسو کج ءُ تتار انت،ماں مسک ءُ زعفراں
رکشیت چو ماہ تاباں،گوں سہت ءُ زیوراں
آلیلیٰ اِنت پہ صد ناز ،مجنوں من دروراں
(نصیر1979،2011:43)
	٭
	دینار عبداللہ میروانی:
من دیستوں گلءِ دیم رکشندہ دار
چراگے کہ شہمیت بہ لنجءُ تہار
بہ ایوان ءُ بادگیر نقش ءُ نگار
چہ دوراں ترپان اِنت چو بامی استار
(نصیر1979،2011:234)
	٭
	دینار عبدالکریم:
زباد ہار ود کنت گیوار۔۔۔چراگ ء شہم کنت دربار
گل ءِ دیم ءُ گل ءِ رخسار۔۔۔گلءِ قدءُ گلءِ دیدار
چو بام ءِ روشنیں استار۔۔۔رُخی رکشیت چہ انوار
(نصیر 1979،2011،197)
	مُلّاعزت پنجگوری:
کپت بوداں تہت ءِ درور،لال رُکشیت گوھری
ترزءِ ماہ ء ،ماہ لقاہ ء نیست ات قدءِ ہمسری
نانکہ جنسے نانکہ اِنسے لال دگہ درچکی برے
یک الف قدے صنوبر،سوسن ءُ لمبوگورے
(شاد2000:584)
	٭
-81نورمحمدبمپشتی:
پلوہ ءُ پلک ئے جاڑانت۔۔ماں انفء اشرفی سوار انت
دوبروان انچو سیاہ مار انت۔۔دو گیسو چو شپ ءُ تار انت
(شاد2000،625)
	٭
	سردار عبدالکریم میرواڑی:
گوہرے ایر کنت بہ گیوارء۔۔۔کدھیں چم چو بامی استارء
روئے ءِ رکشیت چو ماہ دوچار ء۔۔۔سر منی رپت اچ دانش ءُ سارء
(گچکی2001:236)
	٭
	شائری ءِ تہا گوناپ(imagery)،شُبین ءُ چہر ایوکا نما ءُ ڈولداری ءِ ہاترا کارمرز نہ بنت بلکیں اِے ما ناءُ بزانتانی واھند بنت۔پمیشکا ما گندیں کہ مُلّافاضل ءِ نسبت ء ایندگہ شائرانی کرا بازیں گوناپ ءُ چیدگ درنگازی ءِ جاگہہ ایوکا ھوادگیں ڈولداری ءُ نما داری یے(ornamental)ءِ سورت ء وتارا پدر کن انت کہ آ پہک ء سیاہ ءُ سنگیں ءُ بے ساھیں چیزے ءِ درائشت ء کن انت۔وہدیکہ مُلّافاضل ءِ شائری ءِ تہا لبزانکی ھاسیت ءُ مانا ءُ بزانتانی شہار گیشتر گشاد تر ءُ شائیگان تر اِنت ءُ آئی ءِ شائری کر د ھوادگیں نما داری ء چہ زیات سسّا ساچی اِنت۔اِے درگت ء ادا مُلّافاضل ءِ لہتیں پربند چارگ کرز انت۔
موسمی تّر ھوراں الم چو خیمہ زدی
آگسد رنگیں کہربا شنزان انت دردی
پرتماشایے رپتگاں سیلان ء ندی
من چراغ جاڑیں شانتگ ات گل بیتگ ودی
من بے سسا کرتگ ءُ وا گشتوں پدی
سرمنی سنگین ات پما گنجیں ماہ ول ء 
من خبر گپت چہ احمقءُ دروھانی دل ء
(شاد2002:315،316)
	٭
	کج خمار چمیں چو قدح ء کیلیں
	چوٹہ ۓِ تیماریں کش ء تیلیں
	نشتگ کما نمیان ماں گواتگرے نقشیں
	قدحیں چم ءُ پونز قلم کشیں
	عرض منی لال ء دائم ء زنگیں
(شاد2002:232)
	٭
	طوطی زیمل ءُ وش لبزیں
	احوالاں ببر وشّیناں
	اسراراں مُراد بخشیناں
	بند اِش بانزلاں نقشیناں
	ھر وھد داب کنت نودی شل
	گندیم گونگیں گرکی تل
	استین ءُ پیاپیں ترونگل
	رحم کن شپ چراغ سرادانی
	گنج ءُ قیمتی نیادانی
	آسیگوں مکن دُردانگ
	پہکیں اشرفی ءِ چانگ
	بالاد ء کتگ دیوانگ
	دُرّیں ھتلی سیم ساکیں
	ماھے چاردھی بے باکیں
	درپشوکیں سہیل جبراکیں
(شاد2002:236،240)
	٭
	منی سلاماں گوں دُر حدیثیں لال ء بگش
	محرمی پیگام ءُ دل ءِ اسراران ئے کش
	بے غباریں ماہ ء،سے ءُ چار ءُ یک ءُ شش
	چہ وتی چُنی ءِ کنارء من ء بوسے بہ بخش
(شاد2002:245)
	٭
شپ کہ چار پاساں غم چار قسمیں گوں مناں
جزم زاناں کہ گوں دگہ ھچ کسء نہ باں 
قسمے چرا یعقوبیؑ خیالاتاں گیش تراں
قسمے چرا نوک چہریں کڈی سنداں تیز تراں
قسمے چرا الماس پلک تراشاں نیش تراں
(شاد2002:245،246)
	٭
غم ھیالے ءُ عاشقی چاڑے
اِے دگہ شُغل ءُ آ دگہ کارے
(شاد2002:269)
	٭
بے گت انت وت کہ ھم نشیں ماہ ء من ات
ماہ ءُ مادن ماں ششتگیں سیاھبندے جم ات
آزھی قطار بستگیں مرغانی رم ات
طوطی گوں بانز ء چو سہیل تیگیگ ء شم ات
شدّریں آھوگ ماں تنگ دپیں گٹے نگر ات
کاگدیں بادگیر ءِ نفرسیاھیں چاکراں
کنڈی زرءِ ماں کلہ ء گوری محکماں
بے گناہ قیدی ماں کمانانی سر شماں
بید ءُ بیرک ماں جتکگیں جُوانی سراں 
ٹیٹل ءِ گلگ گرک چہ رخ ءِ درماں گوستگاں
(شاد2002:318،320)
	٭
ھر قدر کوھیں خاطر ء پلاں
مرکبی گمراھیں دل ء جلاں
شورئے وارتگ چو گوات جتیں مُلّاں
سراپ کنان اِنت ماں کوہ سر ءُ ٹُلاں
دیم پہ باغ ءِ سرپتگیں پُلاں
(شاد2002:274)
	٭
ھتلی نگران اِنت نکوکاریں
دنز ءُ تاموریں مادن گیواریں
ماں دل ءِ بند انت ھکگ تیجاریں
نام منی شنگیں ماں زبان ھاریں
(شاد2002:217،218)

	چو کہ پیسر ء اِے گشگ بُوتگ کہ بلوچی نیم اہدی شائری ءِ تہا فارسی لبزانی کمائیگ علمی کمال ءُ بودشتے زانگ بوت۔پمیشکا سرپدیں سورت ء اے وہد ءِ شائری ءِ سرا فارسی اثرات گندگ بنت ءُ مُلّافاضل ءِ شائری ھم تچکیں سورت ء انچشیں اثراتانی آماچ گندگ بیت۔بلے تاں باز ھدء آئی زبان ءُ بیان ءُ درشاندابی وڑءُ پیم گوں وتی ربیدگی درائشت(Cultural expression)ء گوں ھمدپ ءُ ھمگرنچ اِنت ءُ بازیں جاگہاں فارسی ءُ عربی لبزانی پیوند کاری ءِ جہت ء آئی شائری ءِ تہا نا ایوکا یک گستائیں درائشت یےءِ شون رسیت بلکیں لبزانی براہ داریں تند ءُ بند(Pattren)ءِ سبب ء یک ھاسیں وش زیمریں تواری آھل یے(sound effect)ھم مارگ بیت۔
	مُلّافاضل ءِ شائری ءِ دومی مستریں ھاسیت ایش اِنت کہ ازمی ڈولداری ءِ لوٹ ءُ گزراں(Aesthetic requisite)گوں ھوار آئی شائری ءِ تہا پگر ءُ ھیال ءُ زانت ءُ زانشت ءِ یک ھاسیں شون یے(Wisdom discourse)رسیت کہ آ ماں بلوچی لبزانک ءِ پڑ ء مُلّا فاضل ءِ کد ءُ بالا دء را یک ھاسیں جاہ ءُ مکامے بکشائیت۔اِے درگت ء ادا لہتیں درور چارگ کرز انت۔
کپتگ انت کوہ ءُ جہہ جتگ جمپاں
بے نکاحانی چک شرف داراں
ناقص ماں شاہانی گور ء دراھاں
سوب غلاماں چہ واجہاں برتاں
(شاد2002:156)
٭
انچیں باری یے کئیت اِنت منی ہوش ء
زھم جنیں مرداں گر انت گوش ء 
چابک ءُ شہمات اِش بر انت ہوش ء 
قید ءُ شہبند بنت بے وتی گوش ء
(شاد2002:109)
٭
بیا اِت منی شاہی مہذبیں راجاں
یاد کن اِت منی گڈیگیں وصیتاں 
کش اِت کہن ء ءُ کش اِت نخیلات ء
یا کن اِت با پار ءُ شما تجارت ء
یا بوان اِت علم ء ءُ زیر اِت کرامات ء
(شاد2002:4)

نادان پہ حکایت سر حال نہ بیت
آسنے سُہریں پہ ٹپگ ء پولات نہ بیت
آتیگ ء کہ جوہر مان نیست
پہ سجگ ء آپ دار نہ بیت
(شاد2002:325)
٭
محمدؐی زرء خبر نیست’’پاولی‘‘کار دربراں
چہ اژدھا ءُ شاہی ماراں آپی مار زور آوراں
(شاد2002:366)
٭
دور ھمے گڈ ء پر شما کپتگ آخر ء 
سنّت ء بند اِت ننداِت وتی براتانی گورء
(شاد2002:127)
	٭
برات ھما انت کہ مرتاں وتی براتانی رم ء
نام اش مان اِیت ماں جہان ء چو رستم ء
(شاد2002:127)
٭
مہر ءُ دوستیاں نیکہ پہ سیم ءُ زر کن اِت
مُلیں تاواناں کش اِت ءُ کاراں شر کن اِت
مشکلیں کاراں شما کماشاں پیسر کن اِت
نیکہ چہ پیرین ءِ بناھاں دیگر کن اِت
آتفاقاں چو منصف ءِ سو گنداں کن اِت
پہ تفاق مچ بِت ءُ وتی سنگ ء گراں کن اِت
(شاد2002:129،130)
٭
نا تفاقی ءِ وندہ ء چے کٹءُ نف اِنت
ایر شتگ روچ ءُ گڈءِ ماں دنیا ء شپ اِنت
ترنز اتگ تیر ءُ مچی ءُ دیوان ءُ سرپ اِنت
ماں ھمک راجاں بنجتیں آساں گپگپ اِنت
بازیں چہ چیواہ ءُ کلا گاں گج ءُ کپ اِنت
آھنیں پلے پرشمے کرداراں درپ اِنت
(شاد2002:131،132)
	٭
مہر ءُ دوستی ءُ تفاق ءُ یک جاہ بت
پلیں مستاگ انت ماں بشارتاں گواہ بت
تیہریں گٹ ءُ چو تلاراں بے راہ بت
نیکہ چہ شاہانی گور ء دست کوتاہ بِت
(شاد2002:132)
٭
عاقلاں سسّا کن اِت کہ کشّ اِتگ جُمپاں سرے
پہ نشاں پیداک نہ بیت ماتکوہ ءُ بُرزیں تیہُرے
چہ پیسری راجاں نہ منتگ یک کماش ءُ مسترے
نے واز دار پہ شبواں،نے مہماں ماں پلیں پترے
اپس ءُ تازی دہ سدانی،زیر ِباریں چو ھرے
آتنک مریں کچی جلواں دیان اِنت ھر گورے
(شاد2002:139،140)
٭
	چو کہ ما زانیں شائری ایوکا نوک تریں درشاندابی وزم ءُ ٹیکنیک ءُ ساچشتی مٹی ءُ سٹی ءِ نام نہ اِنت۔بلکیں ایشی ء گوں ھوار شائری ءِ تہا بنگپ ءُ نکان ھم بلائیں ارزشتے ءِ واھند اِنت۔بُندرا ھمے ہر دوئیں ھاسیتانی براہ داریں ھور توری،ازم ء را مُلّا فاضل ءِ شائر یءِ تہاگوں سرجمی ء گندگ بنت ءُ ھمے چیز مُلّافاضل ء را چہ وتی وہدءِ ایندگہ شائرانی سرپ ء برز ءُ بالادیں جاہ ءُ مکامے بکشائیت۔

٭٭٭ 
	






















شوندات:
٭بُزدار،واحد 2005:جدید بلوچی شاعری کاآ غاز و ارتقاء،بلوچی اکیڈمی کوئٹہ
٭بلوچ،بشیر احمد 1969:’’فاضل‘‘ھوار:گشین ردانک،صورت خان ،بلوچی اکیڈمی کوئٹہ
٭بلوچ شیہک(واحد بخش بزدار)2008:مُلّافاضل ءِ ازم ءُ پگر ءِ لہتیں پہنات،اُلس بلوچی اسلام آباد
٭پیر محمد1972’’بلوچی شائری ءِ سئے دور‘‘ھوار:اہدی رنگ ،غفور شاد،بلوچستان اکیڈمی تربت،2010
٭شاد،غفور2010:اہدی رنگ،بلوچستان اکیڈمی تربت
٭شاد،فقیر2000:میراث،ویل پرنٹرز؟
٭شاد،فقیر2010:جنگانی ھبر،بلوچستان اکیڈمی تربت
٭صابر،غوث بخش؟:مشمولہ:مسعود قریشی،وحدتِ افکار،فیروز سنز لمیٹڈ روالپنڈی
٭گچکی،محمد یوسف2001یاتانی دریگ،بلوچی اکیڈمی کوئٹہ
٭نصیر،میر گل خان1979،2011:بلوچی عشقیہ شاعری،بلوچی اکیڈمی کوئٹہ
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔
(1)ادا اِے دلگوش کنگ کرزیت کہ مئے بازیں پٹ ءُ پولکار کہنیں بلوچی شائری ء را دو اہدانی(اولی عہد1450۔1700 ءُ دومی اہد1700۔1930)تہا بہر کن انت۔بلے درشانداب ءِ ھساب ء کہنیں شائری ءِ دومی اہد ھما’’مُلّائی اہد‘‘اِنت کہ آ چہ حمل جیئند،جام دُرّک ءُ میرعبداللہ قہار ء رند بنا بیت ءُ ماں بلوچستان ءِ سرا پرنگی قبضہ گیری ءِ بنداتی سالاں آسر بیت۔










بلوچی شائریء مُلّا فاضلءِ ارزشت و بالاد
										یوسف عزیز گچکی
	بلوچستانءِ سرڈگار وتی موسمی ایں مٹ و بدلی آں اُو جگرافیائی ارزشستءِ سؤبء وتی پراھ و پچیں ڈوبرءِ سرء اگن ہندےء برز و بالاایں گٹ و النگائی پیچ و تاب وروکیں مزن دومگیں کوہانی گرانیں بارء وتی سینگءِ سرء داشتہ تہ دگہ پلوئےء تاب و پیچاں رُستگیں سبزیں زید و ملگزاریں کوچگ ئنت اُو دگہ کشےء سارت و نرمیں ریکانی بکھملیں نرمی اُو تن چّم کار کنوکیں سیم و حدانی ریک پادیں زمین ایشیءِ جلوہء، ایشیءِ دروشم و زیبائیء دوسری گیش کنانء پیداک اِنت۔ سرمگیں و شیردروشمیں ماہکانیں شپاں اِدءِ ساربان وھدے گوں وتی پُرسوزیں و دلانی روتگانء گون جنوکیں توار کہ زہیروکءِ یا کہ لیکوءِ بنداں گون جنانء الہان کنت کہ گرماگءِ اے سارت و حونگیں یا کہ کراہیءِ سرین پروش کنوکیں پندانی اُو دم برتگیء پہ یک دمانےء پشت چنڈ کنانء پہ دیمتری دراجیں پندء رگ و بندانء ترند کنت۔ بلوچستانءِ اے جتا و رنگ رنگیں موسمانی اواریءِ سؤبء گوئشے درینی رنگے ودی کنت۔ کہ اے درست درحکء شائری اُو شائرانہ ہما تبءِ منتوار و لوٹوک اِنت۔ پدا ہما شائری کہ اچ کرن و باریگاں اے ڈیہہءِ جہہ منندیں مہلوکءِ جوزہانی درشانی ءِ یکہ ایں اُو دلکشیں راھ و در بوتہ۔ اُو اگن ما ہورت بچاریں تہ مرچی ہم اِدءِ شائری وتی ہما اھدی ایں تمدنی وارسی، چاگردی ایں ارزشت اُو ربیدگی و سیاسی رہبندانی یک زیبداریں ھکسے پیش دارئنت۔ بلے ہمے درستیں جوانیانی ردوم و بودشت اُو دیمرویء لہتیں دمگانی بہر و ونڈ گیشتر و زیاست بوتہ اُو بوہانء پیداک اِنت۔ کہ اچاواں یکے مکران اُو پدا کیچءِ دمگ اِنت۔
	منی واجہاں اُو بانکاں! ما اِے گپّء پہ پہر گوئشت کناں کہ کیچ گوں وتی ادبی، دود و ربیدگی، ثقافتی اُو تمدنی مڈیءِ سؤبء اچ بلوچستانءِ اندگہ دمگاں گامے دیمء بوتہ۔ اِدا من یک اھدی ایں شائرےءِ چنتے بند پہ درور دیمء کاراں کہ آ گوئشیت۔
کیچ ہما دور و نوبتء شّر ات
تئی زمان روچے سی ہزار زّر ات
گر جنوزامےء بار وتی زرتیں
پر دگر شہر و ہلکہے رپتیں
تُرسے و بھیمے نئے دلء داشتیں
	 دئیگ و نامدار کنئگء سک باز نامی کشہتگ۔ وہدیکہ ما اِے پڑء حیال گوئر کنانء چماں پہ اھدی باریگانی تاک و دریگاں شانک دیاں تہ راجءِ نامی ایں سرانی یک رمے گندگ بیت کہ اچاواں بوہیر بن عبدالنبی، عبدالنبی بن بوہیر، مُلّا عزت پنجگوری، نور محمد بمپشتی، مُلّا قاسم، مُلّا براہیم، مُلّا بہادر مراستانی، اللہ داد حارانی، ملک دینار میرواڑی، عبدالکریم میرواڑی، یوسف خان اُورماڑوی، مُلّا عبدالرحمن میرواڑی، مُلّا ولی محمد، مُلّا جلب کہدائی، اومر کیل کؤری، مُلّا اسماعیل پُل آبادی اُو زرگر حسن کیچیءِ ڈولیں شکرگپتاریں شائرانی یک لڑے اُو یک رمے گندگء کیت کہ پہلوان ربداد، پہلوان صادق، اشرپِ دُرّا، پہلوان رمدان(رمی)، پہلوان سالمی اُو پہلوان فیض محمدءِ ڈولیں وش تواراں گوں وتی زیمل و زہیریگاں اُو دربیش، دادین اُو میر چاکرءِ رنگیں زیل و بامانی چست و ایرءِ اُستادیں زانتکاراں گوں وتی سرونز و دنبورگءِ تاراں چہ دراتکگیں سُراں گوں پمیشانء تالان کنانء دائمی و ابدمانیں رنگے داتہ ۔
	بلے وہدیکہ ما اچ مکرانءِ چارحداں درچمّاں شانک دیاں تہ مست توکلی، جام دُرّک، رحم علی مری، بجار خان مری، داد محمد پُژ، راوت خان جلبانی، چگھا بُزدار، خانے بُزدار، شائر شفیع خان، شاہ پسند سنجرانی، یار محمد حالہ زئی، جلب مستیحان زئی، پیکر شیر جان، حیدر بالاچانی، مولا داد رئیساڑی، جمشید مری، مٹھارند، جلال خان اُو دگہ بازیں نام ئنت کہ اچیشاں ہر یکے پہ گالانی ریچ و گوئشتنء اچ دومیء ہمے رنگیں اُوستاد و مزنیں نام بوتگ ئنت۔ کہ گال اچاوانی دپء چو سرجہلگءِ آپء شپور گران بوتگ ئنت۔ بلے انگہ اگاں گامے دیمء رویئے تہ ہمے دورءِ اُو ہمے چاگردءِ رو چانی سرء وہدیکہ ما نگاہانی دیرگنداں شانک دیانء چاریں تہ یک دگہ بالادے کہ چو کوہء رُستہ کیت مئے چمّانی دیمء اوشتیت کہ پہ گندگء وتی باریگءِ ہمے رمءِ ہر نامء چہ چو تنگء سِستہ اُو جاردگ و بے دروریں رنگے گندگء کیت۔ اِے نام اِنت مُلّا پازل رندءِ، جی ہاں! چاوش رندءِ گسدگواریں اُو الماس تراشیں درءِ دانگ مُلّا پازل رند، انچو کہ جندے دُرّءِ دانگ ایت ہمے رنگء آئی ہر گال کہ اش دپء در رچئنت ہم چو دُرّءِ چانگ ئنت۔ پازل گوئشیت:
ہردیں داب کنت نودی شل
گندیم گونگیں گرکی تل
استین و پیاپیں ترونگل
	نین! من جی کناں ہما مردء کہ مُلّا پازلءِ رمءِ شائرانی کرء آء اِے گالانی درورء بیاریت۔ چیا کہ اِے گال پہ وتی نازرکی، پہ وتی مہیمیں حیال، پہ زیبائی، پہ شبینی گوناپء اِے دورءِ شائری کہ اِدا کیت تہ مہہ بیت اوشتیت اُو دیمء گام جنئگءِ وتی وسء نگندیت۔ ’’اھدی بلوچی شائریءِ دومی باریگء مُلّا پازلءِ شائریء بستار و بسات سک مزن و برز انت‘‘ اُو ایشیءِ بنی ایں سؤب ہمیش اِنت کہ آئیءِ شائری ماں سچوئیں گال و گپتار چو گوہرء ئنت وہد و باریگ ایشاں دھنزی و تہاردیم کر ت نکنت۔ آئیءِ پگرءِ کمیت ہچ وڑیں رنگیں راہ النگیں گٹاں بند نبیت ما گوئشت کنیں کہ آئیءِ شائری بے گوانزیں زِر ایت کہ اوداں اگلءِ واجہء را ہر وڑیں گوہر کیمتی شیئرانی رنگء دست کپیت۔
اِے حبر راست ئنت کہ مرچیگیں باریگءِ گیشتر پہمندگ و زانتکار ہمیشی گوئشئنت کہ مُلّا پازل یک گران گشیں، پارسی و عربی لبزانی اوردگیں یک انچیں شائرے بوتہ کہ باز جاگہاں آئیءِ سرپند بوئگ پہ ہمک و لس مردمءِ وس و گشادء در انت۔ تناحدء کہ مئے بلوچیءِ سر شائر واجہ گل خان نصیر گوئشیت کہ ’’مُلّا پازل رند یک ہیرت و گران گش و اڑ و مشکلانی یک شائرے بوتہ کہ آئیءِ شائری اچ عربی و پارسیءِ لبزاں اوردگ و دورنگی ماناہاں اوار اِنت کہ واجہ نصیر پمائیء ’’ادق‘‘ءِ عربی لبزء کار بندیت کہ ایشی مانا اِنت ’’گران مشکل و سک ہیرت و سرپند نبوئگءِ حد‘‘۔ (1) واجہ واحد بزدار نبشتہ کنت کہ ’’مُلّا پازلءِ ازم و زندءِ باروء چیزے گشئگء چہ پیش اِے گیشّینگ المی اِنت کہ آئیءِ شائریءِ باروا مستریں ایراد اِے کنئگ بیت کہ آئیءِ زبان حدء چہ گیش عربی و پارسی لبزاں گوں پولنگ اِنت ‘‘(2) ہمے ایرادء واجہ میر مٹھا خان مری گوں کمے نرمیں لبزاں پرے رنگء دیمء کاریت ’’ماں کہنیں شائریء مسال، شُبین، استعارہ، نازرکیں حیالانی ڈولیں شے ہچی نویتہ۔ بلے مُلّا پازل کہ عربی و پارسیءِ وانوکیں زانتکارے ات۔ ہوانکہ آئیءِ حیالانی چکء عربی و پارسی شائریءِ چھانپ سہرا انت‘‘(3) بیا اِت کہ نیں بچاریں کہ برزءِ ہمے نام گپتیں واجہاں اچ وتی گوئشتناں رند ہم آہانی حیال و لیکہ مُلّا پازلءِ شائری و آئیءِ شیئری کد و بالادءِ باروا چے اِنت۔ اِے بابتء واجہ گل خان نصیر وتی مارشتاں چوش درشان کنت۔ ’’اچیشی ابید ہم آئیءِ بازیں شیئرے کہ من پہ وتی سرحالءِ حسابء گچین کرتگ ئنت۔ آئیء ہمے میل دارئنت کہ اچاواں شائرءِ شیئری ارزشت و وستادی دیمء آورت بیت کنت۔ کہ اچاواں دلء کوشے لگیت۔ اُو یک وشی یے رسیت‘‘ (4) واجہ بُزدار وتی گوئشتگیں گالاں چوش دیمء بارت ’’بلے اگن ہورت چارئگ و تپاسگ ببیت تہ اِے درا بیت کہ آئیءِ شائریءِ تہا پارسیءِ شُبین و چہر و گالبند انچشیں براہ داریں و کتہ کاریں وڑےء کمائگ و رجینگ بوتگ ئنت کہ آہاں درآمدیءِ ہچیں سنچے نہ جنت‘‘(5) واجہ میر مٹھا خان ہمے سرحالءِ سرء وتی حیال و لیکہاں دیمء برانء حیالاں پرے رنگء درشان کنت ’’بلے پازلء ماں وتی گپتاراں نرم و نازرکیں حیال انچو پیش داشتگ ئنت کہ اچائی پیشءِ یا نیامجی باریگءِ شائراں چھڑو جام دُرّکء ابید دگہ کسے آئیءِ بروبری و ہم دروریء کرت نکنت۔ پازلء دری و درآمدیں لبزانی بدلء وتی ہندی و جندءِ چاگردءِ مسیل و شبیناں چہ کار گپتہ‘‘(6) 
	چارئگ اِے لوٹیت کہ اِے نیامجیء یا کہ مُلّاہانی باریگءِ شائریء ماں پارسی و عربی رنگءِ تالانی و اثر پرچہ و پہ چیئے وجہاں گندگ بیت؟ یا کہ ایشیءِ بنی ایں اِلّت و سؤب چے ئنت؟۔ منی واجہاں اِے حبرء شما ہر کس سئی و سرپند اِت کہ بلوچ راج اچ بن و ازلء یک آجو و آزاتیں تب و مئیلءِ اُو پہوالیں زندےءِ حدابند و واجہ بوتہ۔ آئیء گوں وتی مال و دلوتاں گدان ما کوپگء شپ جاہ و روچ پہ جاہےءِ رنگء سرجنان بوتہ۔ ہر کجا کہ سبز و ملپدیں چراگ و ملگزارے دیستگ ئنت تہ پہ چنتے وہداں ادارکی ایں جہہ منندے اڈ داتگ۔ تہ اِے المی ایں گپّ ایت کہ اِے رنگیں زندءِ واجہ اچ الم و زانت، وانئگ و سرپدی آں سک باز دور و گستا بیت۔ آئی زبانءِ درائیں رنگ وتی چپ و چاگردءِ اھکسء دیمء کارئنت و پیش دارئنت کہ آئی شائری، آئیءِ چیستان و چاچ و بتل دراہ گوں ہما چاگردء گوناپ دئیوک بنت۔ بلے وہد وتی پادوگاماں روت۔ وہد پہ کسےء ودار نکنت۔ بلوچ تن یک دراجیں کرن و باریگےء اچ وہدءِ پادوگاماں پُشتء پشت کپت۔ وھدے پہوالیں زند پہ یک دائمی ایں منند جاہی رنگ و دروشمےء اتک تہ بلوچءِ تب و مئیل بدل بوہانء شت ئنت۔ اِے جہہ منندیء ہرپ و لبزءِ زبانءِ پجاروکی و دیمروی تالان کنان کت۔ دین و دنیاءِ سرپدی آں چہ بلوچ راج نزیک بوہانء شت۔ ہمے مٹ و بدلی آں مئے شائریءِ رنگ ہم بدل کرت اُو راجءِ تہہء وانندگ و سرپندیں مُلّاہانی یک ٹکے ودی بوت۔ ایشیءِ یک اِلّت و سؤبے ایش ات کہ ہمے دور و باریگاں یا اچ چنتے کرن و پیٹری پیشء چہ مئے کش و پھناتءِ ہمسایگیں راجاں چوش کہ اندوستان، ایران اُو اوگاناں ابید میاں ایشیائی ملکان ازبکستان، تاجکستان، اُو ترکمانستانءِ وڑیں حاکمی آں پہ وتی راجی و حاکمی کارانی دربری و گشادیء پارسی زبان کار بست۔ کہ اِے رنگء مئے راجءِ اُو مئے زبان و لبزانک کہ آ روچاں تن شائریء ات کمے اثر زورگ یک المی ایں گپے ات۔ ہبدہمی و ہژدہمی کرنءِ ہدیں بلوچاں ہم وتی یک راجی حکومت و حاکمی یے اڈ دات۔ تن خان نصیر اولءِ دور و باریگ (1749-1794)ء گوں وتی جہد و کوشستاں یک سوگہیں و محکمیں حکومتےءِ رنگء آورت و ہمساہگیں راجانی بروبریء اوشتارینت۔ خان نصیر خانء وتی حاکمیءِ روچاں پہ حکومتی کارانی کارسواری و کارگشادیء اچ ہمساہگیں راجاں پارسی وانندگیں، آخوند(اُستاد، زانتکار و وانندگ) و مُلّاہانی چیزے مردم پہ وتی مردمانی، ھیل کاری و رھشونیء لوٹائینت۔ کہ ایشانی ہمے پارسی و عربی الم زانتیء مئے زبان و شائریء را گوں وتی رنگء رنگدار کت۔ اگن نہہ اچدوپیشءِ مئے لبزانکی مڈی و مئے زبانءِ تہا پارسی و عربی رنگ ہچ پیمء گندگء نیاتکہ۔
	مُلّا پازل ہم چوش کہ ہمے دورءِ پارسی و عربی وانندگیں، زانتکاریں و پراہ و پیچیں پگری مارشتانی واجہ ات۔ اچ ہمے دورءِ اِے اوردگیں رنگء وتء را دُورے داشت نہ کت۔ پدا ہمے روچاں گوئشئنت کہ عربی اُو پارسی لبزاں گوں اواریں و اوردگیں شائری ہم یک المی لائکی و کمالے لیکگ بوت۔ اِے ہمے دور ات کہ مئے شائریءِ ہما اھدی و بنی ایں رھبند چٹ بدل بوتگ ات اُو نوں کہنیں پہربندی گال و ٹپگ، ٹک و بولکی ایں مزن گندی اُو گلا و ستاءءِ جاگہہء اسلامی دین داری اُو حمد و ثناءِ گالاں جہہ کپتگ ات۔ جام دُرّکءِ دور و باریگ کہ مُلّا پازل و ہم گنگلاں کرنے نیم کرنے پیشء گوستہ کہ اوداں اگن ما بچاریں تہ چوشیں رنگ سک کم گندگء کیت بلے پدا ہم وتی یک شیئرے گوں نوکیں رھبندءِ گال و ٹپگاں چوش بندات کنت۔
حدایا! گند منء پاکیں نگاہاں
تئی مہراں تلب جو انت منی جان
سوائیں منسباں کن شاھ مردان
سروں ڈُکھیا مکن، ڈیلوں ہوندان
	’’مئے اھدی شائریءِ سیمی اُو گڈی ایں دور کہ ہژدمی کرنء بندات کنت و گیشتر مُلّاہانی باریگ گوئشگ بیت۔ اچ پرنگیانی مں اِے ڈیہہء آئگء پیش پارسی اوردگیءِ آماچ بوتگ ات۔ اُو بلوچ شائراں، پارسی اوردگیء را شائریءِ کمال، گپتارءِ برزی، اُو زانت وحکمتءِ پچین و پدریں رنگے اشمار کت‘‘۔ (7)
	بلے نوزدہمی کرنءِ اولّی نیمء ہدیں پرنگیاں پہ مئے ڈیہہء اُرش کت۔ بلوچءِ خان محراب خان شہید بوت۔ آجوئیں وتن گلامیءِ سانکلانی بنداں بوت۔ تہ ہمے راج دوستی، وتن پالی و مکہیں ڈیہہءِ مہراں بلوچ شائراں ہم لاچار کت۔ کہ آ وتی شیئر و گپتارانی تہہء ہمے بددینیں اُو بدواہیں دژمنء گوں وتی گالاں ایربجنئنت۔ چیا کہ پرنگی نہ ایوکء آوانی راجی و کؤمی دژمن ات۔ بلکیں دین و مہذبءِ تاوان دیوک ات۔ پمیشا راج دوستیءِ پجّیء دینءِ ساتگ و پلگارگ آجوئیں زندےءِ شوہازء پہ المی ات۔
	دیوانءِ پُرمڑائیں واجہاں! گپّء شول کش اِت و دراج کش بوت بلے نوں کائیں وتی مرچیگیں سرحالءِ سرء کہ ’’مُلّا پازل اُو بلوچی شائری‘‘ ہمے سرحالء منء گوئشگ بوتگ کہ من ماں بلوچی شائریء ’’مُلّا پازلءِ شیئری ارزشت و آئیءِ ہندءِ بابتء شمے دیمء چیزے بگوئشاں، تن حدےء کہ من بلوچی شائری ونتہ دیستہ اُو تپاستہ تہ من گوں ستک و یکینء اِے گپء جت کناں کہ مئے اھدی شائریءِ پدی ایں درھچ و باریگء مُلّا پازلءِ بالاد چو کوہیں کلاتےء رُستہ و برز اِنت۔ آئیءِ گالانی گوئشتن، ایشانی ردوبند اُو کمائگ، شُبین و دروشم، گوناپ گری اُو گالبندی ماں زیمرکشی اُو چاگردی عکس گری وتی مٹ و درور نہ ایوکء وت اِنت بلکیں من گوئشاں نیست کسے کہ گوں آئیء ہم کوپگی کت بکنت۔ بلوچی شائریءِ پلوء وہدیکہ ما یال کناں تہ ہجر و پراک، سوز و سوزمان اُو درد و ڈکھانی چگردی آسء اچ شے مریدء گیش کسےء وتی جان نگراستہ تیوگیں زیندءِ ہر گام گوئشے دردءِ یک انگرے ات کہ جانءِ پھر دارئگ بوت۔ وتی ہمے درد و سوزمانء شے مرید پرے رنگء درشان کنت۔
شپ کہ چارپاس اِنت، ہکل و اومان اِنت منء
نیم شپی پاساں ہمدلیں بیلوں جُست گرئنت
شے ترا چے اِنت زیادئیں اُپاراں جنئے
ماں شپی پاساں نالگ و پریات اِنت ترا
اُو منی براتاں! گمزدی بارے گپتگاں
نئے جڑش زیرئنت، نئے دودنتانش چست کنئنت
لیڑہ اِش چھتریں پہ دلے ناکامیں برئنت
آہنی پلکئنت گوں منی بالادء جُڑئنت
چاکرء پھناتی منء کاٹارے جتئگ
اچ دلءِ بنداں، اوداں چہ پشتء درشتگ
تاجگئنت ٹپش، حون ہلکاں ئنت اش دپء
	شے مرید کہ بلوچی شائریء ماں درستیں شائرانی و گیشتر آشکانی سرخیل و بادشاہ گوئشگ بوتہ۔ آء ہم اچ دوستء وتی دوری و جتائیءِ سوزمانیں جاورانء یک یکء تل پہ تلء لیٹینانء روت و بیان کنت۔ اے پڑا شے مریدء گڈ گڈاں جام دُرّکء مزن نام کشہت و نامدار بوت۔ آئیءِ بابتء گوئشگ بوت کہ۔
 ’’بلوچی شائری میں جام دُرّک وہ پہلے شائر ہیں۔ جنہوں نے بلوچی شائری میں حسن و عشق کی تصوراتی کیفیتوں کا بیان کیا ہے۔ اُس کے بعد ابتک بلوچی کا کوئی ایسا شاعر پیدا نہیں ہوا۔ جس نے اس میدان میں جام دُرّک کی ہمسری کا دعویٰ کر سکے۔ عشقیہ نظمیں کہنے والے ہر دور کے بلوچی شعرا زیادہ سے زیادہ اپنی نظموں میں محبوبہ کے سراپا کی تعریف کرتے رہتے ہیں۔ اس کے زیور اور گہنوں کی فہرست گنواتے اور اُس کے ریشمی ملبوسات کا ذکر کرتے رہتے ہیں۔ صرف جام دُرّک ہی ابتک بلوچی کا وہ واحد شاعر ہے۔ جس نے ہجر و فراق اور وصل و دید سے عاشق کے دل و دماغ پر طاری ہونے والی سرمدی کیفیت کو الفاظ کا جامہ پہنایا اور اُس شاعرانہ چابکدستی، خوبصورت اندازِ بیان اور سلاست و روانی سے پیش کیا کہ سامعین داد دیئے بغیر نہیں رہ سکتے مثلاً اپنی ایک نظم میں محبوبہ کی یاد میں عاشق کے دل کی بیقراری اور جذبات کی برانگیختگی کا ذکر اِن الفاظ میں کرتا ہے‘‘(8) (گل خان)
من گنوکاں کہ گوں دلء جھیڑاں
دل گنوکنت کہ گوں منء جھیڑی
گِر کنت تنگوہ دروشمیں بچی
زور کنت شاہ و زالمیں ترکی
اچ مجاں زمزیر مہپراں لوٹیت
اچ ہما واں کہ ماں سداں یکیت
مولے ماں گہاراں دہ سد و لکیت
	ہجرءِ ہمے دماں و ساھت کہ اچ درداں چکار، تہل و کچلیں تام کہ نکء ایر کپت۔ تہ جام نہ ایوک ہمیشیءِ ہمے تہلیاں ماریت بلکیں یک لس و سادگیں بلوچےء را دی گوں ہمیشیء آژناگی دیاںء گوئشیت۔
ہجر منء مومیناں جنئنت پاساں
چو کہیرانی آدرویں آساں
بیکراراں من نیم شپی پاساں
پہ وتی دوستءِ حب و اخلاساں
	 سموءِ جتائی، سموءِ دوری اُو سمو ءِ زہیراں مستءِ گالانء چہ گونڈلاں زیاست سنبوک، چہ پلپلاں گیش سوچاک اُو اچ چگردی اشکراں دہ سریء گیش سوچوک و بن دئیوک کتگ ات۔ پرچہ کہ مست توکلی وتی تیوگیں زیند سموءِ جتائیءِ آساں گوازینتگ ات دیریءِ لہمیں گماں مستءِ دل حون ریش کتگ ات آئیء اندوہانی روش و شپ گوں ارسی اولمب و زاری و پریاتاں گوازینتگ ات۔ جتائیءِ زہیراں دمان پہ ساھتء گوں دگہ رنگ و گوناپےء آئیءِ دیمء کاینت و چو کہیرانی آساں مستءِ جانء را پیلوشانء روئنت۔ انچو کہ آ وت گوئشیت۔
تئی زہیر سمو پہر پہ پریء نوخ باں
چو کہیری آڈویں آساں روخ باں
آشکی شوکاراں لواری پیلوشتغاں
سرداں پھاذیء ستکغ اُو سیائیں کیلڑاں
زیادئیں زہیرانی تنء سر پہ ہوشامء کشتہ، پہ مرگءِ کنڈگء آورتہ سر کتہ بلے مرت نکنت۔ مست وتی ہمے حالورء مارا پرے رنگء ڈسیت۔
دوست پہ تئی مونجھاں چھکرء تھنی بیتغاں
کؤراں جھاگیناں، مشکاں گوں گوئربنداں ایربراں
سملءِ دستاں چلویئے آپی وراں
دل گنوخ بیتہ بِلہ شواں مستءِ کسھواں
گیر کیت سمو کھلاں ژا وابء زارہاں
گم تئی سمل سوچنت چو بچانی گماں
	نیں ہمے جاوراں گوں، ہمے درد و دورانی گرانیں ساھتاں گوں ڈکھ و درداں اُو گوں سوزماں کہ پازلءِ سرء گوئزاں بنت مُلّا پازل ہمیشاں چٹ گوں یک نوکیں رنگےء، گوں یک نوکیں درورےء گوں نوکیں شُؤبیناں شائری گالاں پہ ڈولء بیان کنت کہ اچدوپیش بلوچی شائریء ندیستگ ئنت آئیءِ گوئشتنءِ رھبندء بچار، درد و پراکءِ ہر دراجیں پاسء گوں چونیں رنگےء گوئشیت و پیشداریت۔
شپ کہ چارپاسنت، گھم چار کسمءِ گوں من ئنت
جزم زاناں کہ گوں دگہ ہچ مردء نہ ئنت
گھم سُرپی بار ئنت گوں منی بالادء جُڑئنت
کسمے چہ یاکوبی حیالاتاں برز تِر اِنت
کسمے چہ گرانباریں گھراباں سنگین تِر اِنت
کسمے چہ نوک سنجیں کڑی سنداں تیز تِر اِنت
کسمے چہ الماسیں پلک تراشاں نیش تِر اِنت
	ہمے جاورحالء را، ہمے کیفیتء را مُلّا پازلء چنکہ پہ زیبائیں و ڈولداریں وڑےء ایوکء چار و پنچ بندءِ تہہء انچو پہ وستادیء دیمء آورتہ و بیان کتہ کہ منی حیالء اچ عاشکانی سردار شے مرید او اچ شکر گپتاریں جام دُرّکء ہم دستے دیمء شتہ۔
	مد و موسماں وہدے بشّامی جمر کہ درد بندئنت اُو وتی شلگیں گوارشتانء ایر دیانء تیوگیں چاگردء گوں تراپکنیں ترمپاں شودئنت۔ کؤر و شیپ، چیل و جل آپ کنئنت۔ شہ کؤر و مات کؤرانی ہار کوچگی ئیں بند و ڈگار و لٹ بستاں پھر کناں اُو ہاری پتار دیانء دیم پہ جہلادی کوچگاں روئنت تہ چاگرد یک اجبیں جوانیں ندارگے پیش داریت کہ پہوالیں بلوچ مہلوک گوں دلءِ چاڑ و گل و وشیاں پہ آپینکیء در کپئنت تہ دومی پلوء حیر دروشمیں کاڈ گوں وتی جھیڑی و دزگہاراں پہ ہمے آپ وارتگیں شہ بندانی سیلء گوں دیرگ و دمامواں در کپئنت کہ اِے وڑیں بازیں ہار و ہورانی کسّہ و آیات مئے شائراں بیان کرتگ ئنت۔ داد محمد پژ وتی شیئرےء ماں گوئشیت۔
گوارت اُو نوداں آپ کنہت لہڑیءِ نڑء
جیہراں سرنکینڑات سرپئے بندہت سیلہاں
کہکراں لاڈاں بستہ تالوپءِ دیروء
تانہی نوداں کوھ دلبندء مئیل کنہت
مئے شکارانی جاگہ و جیداں آپ کنہت
بیا اِت گوارانء ریشیءِ تلء پُر کنہت
ہندو جاگہ و جاہڈی اوتاڑء گرہت
	نوں کہ اِے جاور بنت۔ چاگردیک جوانیں عکس و ندارگے پیشداریت، تہ حمار چمّیں کاڈانء وت لوگ پہ نندگء نیلیت آ ہمے ساھتاں ندارگء پرے رنگء در کپئنت۔ ہما گالبند کہ من برزء بیاں کرت ئنت۔ ہماوانی یک تنکیں دروشمے جام دُرّک پرے رنگء کاریت و پیشداریت۔
اُو نوداں! شلہت شادھی نرمکء
چڑھنت بند و ڈور سر آپء
مئے کونجین امل پاد کیت بانگھہء
گوں وتی جھیڑیہاں امل ہمسریں
کرام کنت کونجی، مں ڈورء روئنت
تماشاء کنئنت چُر و کؤر و گیابیں
	نور محمد بمپشتی کہ ہمے درہچءِ، ہمے دورءِ شائرانی رمءِ یک نامداریں شائرے اشمار بیت کہ آ پہ وتی لبزانی درچن، آوانی ردوبند، جہل و برز، گوں یکے دومی ڈک ورئگ اُو رنگی تبیں گوئشتنء سک نامدار بوتگ۔ ہمے رنگیں یک ندارگے کہ کؤر و آپ انت۔ نوک آپ ماں شیپ و شیلگاں پہ مجازے لڈانء دیم پہ کوچگ و شہ کیلگاں روان انت۔ میتگءِ کاڈیں جنک پہ یک ادائے ہمے نوک آپی ندارگانی سیل و چارئگ کہ در کپئنت تہ بمپشتی مُلّائیں نور محمدءِ دل ہم چاڑ زوریت اُو وتی گپتاراں چوش کتاریت۔
امل گوں انبر و ہتراں
جمے کنت دزگہارکاں
حمارچمیں تنک رکاں
وتی خاصیں کنیزکاں
بزورئنت کدہ و شکاں
گلءِ شار و مشبکاں
روئنت داں دیر سریں لکاں
	بلے مُلّا پازلءِ ڈکشن اچے درستاں جتا اِنت۔ آ کہ گال ریچء کپیت تہ لبز چو کماتگیں مرواردء آئیءِ دستء چو لیبروکیں کودکےء چمان بنت۔ مُلّا پازل بلوچی شائریءِ ہما اولّی شائر اِنت کہ آئیء بلوچی شائریء را نوکیں گوناپے دات۔ یک جتائیں و نوکیں راھے شون دات۔ نوک نوکیں شُبین، دروشم، استعارہ بلوچی شائریءِ تہا انچو کارمرز کت ئنت کہ اچدوپیش ماں بلوچی شائریء گندگء نیاہنت۔ نیں ہمے ہور و ہار شیپ و شیلگ یا کوہ کؤر و شہ کؤرانی بابتء گپ بوئگء اِنت۔ ہمداں مُلّا پازلءِ گالاں بچار کہ چنکہ بے مٹ و بے درور ئنت اُو گوں چونیں نوکیں گوناپےء دیمء کاریت اِش۔
موسمی ترہوراں الم چو حیمہ زدی
آ گسد گواریں کہربا شنزان ئنت درہدی
پرتماشاہے رپتگاں سیلانِ ندی
من چراگ جاڑیں شانتگئنت گل بیتگ ودی
مات باتیگی گون اتنت کسم چارسدی
یک دمے ساسار کرتگ و واگشتاں پدی
بیکرار بیتاں اش گمءِ سنگیں ماولء
من حبر گپت چہ احمک و دروتانی دلء
دل چیہا شیدا بیتگ و نالءِ پہ گلء
	مُلّا پازلءِ چاگرد یک بلوچی چاگردایت، یک گران و سنگینیں چاگردایت۔ ہرچیءِ احترام و حیالداریءِ نیمگء مدام دلگوش گوئر کنئگءِ مراد وتی نام و شرپءِ رکھ انت۔ بلے تن سونائیں مہلنجء زہیراں برتکگیں زردءِ حالور ہم دیم دئیگی ئنت۔ پازلء را پہ اِے احوتی ایں کارء چاہی کپوتءِ سبکیں بالانی نرم شانیں بانزل پکارئنت۔ شائر دیمء گوں ہمیں کرامانی چاہیء چوش سُکن کنت۔
کرامگانی چاہی کپودر وش زیملیں
شر سر و شیشار گردن و شہمیر بانزلیں
چّم تئی سھر و ملکشیں گردن تلھملیں
آ ہوسنکیں سنٹ اِت ہمراز بلبلیں
مہلبیں چینک ئنت تئی لونگ و ہیر جاپلیں
آپ چما کھنڈاں شکلیں روداں ہارملیں
	انکہ سپت و سنا اُو گلا و گلو اُو توسیپاں پد نیں پازل دلءِ اندرءِ حال ءِ چوشء بیان کنت
بیا بزیر دروہتان و ببر پیگھاماں دلیں
اوداں کہ آہوگی تتارعین ئنت ماہلیں
برزء برحیز کن، شاہی بازارء ہاملیں
پرکہیب نشتگ، ہتلی سنگیں مہولیں
شر سرو بے آہیبیں سمنبر حور چاپلیں
	گوئشئنت کہ دلاوری، آشکی اُو شائری بلوچ چاگردء ماں یک پہر و شانی گپے لیکھگ بوتہ۔ چیا کہ آشکی و دوستی نزور و سست دلیں مردمءِ وسی گپے نہ اِنت۔ بلے آ چاگردءِ تہہء کہ مُلّا پازل نشتہ آئیءِ دوداں پہ مردمء گرانی و سنگینی یک شرپداریں نامے اُو ہند و مکامے داریت۔ اگن سر پہ آشکی ڈک جتگیں کشک و راھے کپیت ہم چو مبیت کہ پاشک و پدر ببیت۔ اگن کاسد و ربالہے ششتائیت ہم پہ اِنان و گیگ۔ دورءِ مردمانی سرء اوست پر کنئگی نہ اِنت۔ ہمے سؤب اِنت کہ مُلّا اِے پڑء مردمےءِ سرء بیسھہ کنئگء پیش بے زبان و گنگدامیں مرگےءِ سرء وتی اوستء گیشتر داریت۔ اگن ما وتی اھدی شائریءِ پلوء دلگوش بدئیں تہ مئے شائراں اِے بابتء دائمء چاہی کپوت، شہ پریں وکاب، شانتل و ہمے رنگیں مرگانء وتی کاسد کتہ و پہ دوستدارء دیم داتہ۔ بلے مُلّا پازل گمانء کہ اولی بلوچ شائر انت کہ آئیء شاپی کروس کہ مُرگِ سلیمان ہم گوئشئگ بیت کاسد کتئگ و دوستءِ نیمگء دیم داتگ۔ پمیشا کہ مُرگِ سلیمان ہم چو پازلءِ جندءِ وڑء یک گران و سنگینیں مُرگے زانئگ اُو مُرگانی بادشاھے گوئشئگ بیت۔ پازل دلجم انت اچ اِے کاسدء کہ پت پاشک نبیت، اُو نئے کہ نام پولنگ بیت۔ تہ مُلّا پازل توار پرجنت شاپیء را کہ:
بیا ہکیکتیں ھُدھُدی جانی
رامگیں شاپی مُرگ سلیمانی
طاہر و قدسی و باگ رضوانی
سوسن و شپ نمب یے سُحابانی
کاسدءِ پیگھام و جوابانی
رازِ ربالو ماہِ تابانی
گرّ اُو وکابی تو چرگاں سست یے
بیا کہ مں شاھانی درء درست یے
زیر منی زپتیں پوپل و ہیراں
باڑھی بھنگ و برتکگیں بیراں
بند اش گوں چروکیں چڑوچیراں
جہہ بجن برزء پہ حکمت یے تیراں
جہل چہ گرئنداں و برز چہ مات بنداں
ماں گوئزاں بیئے چہ تیھرو سنداں
کشئیے چہ کوہی دومگاں دنداں
شر حیال کن کہ دور نہ اِنت چنداں
گندے ہنکیں و مھتری پنداں
	ہدیں ہلک و بازاریں میتگ درا بنت و اچ دیرء ودی بنت تہ شائر وتی ربالہء سروسوج کنت کہ اِے کوئیں بادگیرانی واہندو حدابند کئے ئنت۔ چنکہ شرپ و ہزت دارئنت۔ اِے درس ترا دلگوش گوئر کنئگی ئنت۔
ملگزار پیداک اِنت نگار کوئیں
سر شم و ہنبوہ و دیار مورتیں
برات منی کانیں نشتگئنت ہوتیں
بیر اِش کمان ئنت و کنگرئنت چوٹیں
پرادب الماسیں پراں ایر آر
کمےء نند و دیدگاں واز آر
جلگہیں جاہ و جاگہاں چمچار
کوچگاں سرھم و گوئز دپاں تیمار
	شیئر سک زیبا و ڈولدار بلے شول کش اِنت و من گپء گوئنڈ گرانء ہمیشیء گوئشاں یک انچیں نوکیں حیالے و نوکیں مارشتے دیمء آورتہ کہ اچدوپیش اھدی شائریءِ ھچ شائرےءِ کنکء گندگ نبیت۔ ہاں! پدی دورئیگاں البتہ رندگیری کتئگ۔ بلے پازل پہ وتی شیئری مارشتاں ستاہ کرزیت۔ شمے دلگوشء گوں اِے گالاں تریناں۔
باز بگوئش نودء سیلہانیگء
روضہ بگھدادءِ جنانیگء
ٹیٹل و مورتء سرشمانیگء
سر منی سوادیاں شترانجیناں
کپتگ چہ مات بنداں کمندیناں
’’گھم حیالے اُو آشکی چاڑے
اِے دگہ شُگل و آ دگہ کارے‘‘
	مُلّا پازلءِ رندگیری کناںء زرگر حسن کیچی ماں وتی شیئرےء ہمے مارشتاں پرے رنگء پیشداریت۔
شائری کشفے گر کسے پر وت بست کنت
حالکءِ پزلء منجلءِ حوناں گرست کنت
آشکی چاڑے کہ حیالاتاں مست کنت
گھم ہما بارنت کہ رگ و بنداں سست کنت
	مُلّا پازلءِ شائریءِ بابتء کہ چون اِنت و چے گوئشیت بیا اِت کہ چیزے دانک اچ اتاشادء بدل زوریں کہ آ مُلّاءِ باروء چے ماریت۔
 ’’مُلّا فاضل کی عالمانہ شائری کے پس منظر میں بلوچوں کی عربی اور فارسی علوم سے آشنائی کی جھلک ملتی ہے۔ اور رحم علی کے ہاں انگریز دور حکومت کے خلاف جہاد کا سیاسی شعور اجاگر ہوتا ہے۔ رحم علی کے ہاں یہ شعور اپنی پوری شدت کے ساتھ موجود ہے۔ اور فاضل کے ہاں یہی سماجی احساس مدھم اور شاعرانہ انداز میں پایا جاتا ہے۔ مُلّا نے جہاں نئے نئے استعارات اور نئی نئی تشبیہوں سے بلوچی کا دامن بھر دیا۔ وہاں اپنے عالمانہ طرزِ نگارش ئے بلوچی کے بعض الفاظ کو ترک کرکے ان کی جاگہ عربی اور فارسی کے الفاظ لیکر زبان کو نقصان بھی پہنچایا۔ مگر اس میں شک نہیں کہ یہ سب کچھ اُن کے علم اور ماحول کا اثر ہے۔ اور اثر سے کوئی زبان بے نیاز نہیں ہو سکتی ہے‘‘(9) نیں اتاءِ گوئشتنانی پُشت درء مُلّاءِ ہمے رنگیں چنتے گال پہ درورء دیمء کاراں۔
من کہ سبحان الذی اسریٰ اول یات کناں
گوھرء بحردھن را واقف آں زات کناں
جاں ستان میلِ وطن بابِ سماوات کناں
بلکیں گوں رہنما خضرء مُلّاقات کناں
ذکر حق علم الیقین سِر و خفیات کناں
در جہاں نورِ تجلیٰء کرامات کناں
نعتِ سردارِ نبی مدح و صلوات کناں
سد درود و سلام پیشکش و سوگات کناں
حاک سریں زندگیء بش بش و حی آت کناں
سدھتر ازدوزہءِ کرءِ علامات کناں
پہلوان ربداد بیا من چندے ابیات کناں
	یا کہ وتی دگہ یک شیئرے کہ ہارءِ شیئر گوئشگ بیت۔ آئیءِ بنداتء مُلّا گوں ہمے رنگیں گال و گپتاراں کنت۔
من اول گویم سپاس حی و شاھیں ذوالجلال
قادر و قیوم و نقاشیں کریم و لایزال
عرش و کرسی و ثریا مملکت کُلءِ وصال
ماہ و کوکب، برق و رعد و ابرو باران و ژیال
شہپر و شاہین و زاغ و کرگس و بوم و شغال
باد و حاک و آپ و آتش شمس و تاباں ولیال
جن و انس و مور و مار و فیل و اپس و خرجوال
پیشتر از بابا آدم نور خاوندِ بلال
دورِ چرخ و خضر گوں اسکندر و آبِ زلال
گوستگئنت پیشی رگام و پیسریگیں ماہ و سال
انوں اگاں ہمے برزءِ داتگیں بند و گالانء گوں شیئرءِ نگاہےء بچارے تہ کئے گوئشت کنت کہ اِے بلوچی شیئرئنت یا کہ پارسی عربی اوردگیں۔ کہ اِدا شائرء منی حیالء شعوری رنگء وتی آلمیءِ اُو زبان زانتیءِ یک کامیابیں یا ناکامیں جہدے کتہ۔ بلے چو کہ اے ہما باریگءِ یک زانشتی اُو الم زانتیءِ تگے ما گوئشتئی کناں۔ بلے ہمے درستیں چیزاںء دیمء ایر کناںء واجہ اتاشات گوں کریم دشتیءِ حوالہء وتی گپء دیمترء براںء گوئشیت بلوچی گزلءِ بندات اچ ہمے باریگء بیت و مُلّا پازل بلوچی گزلءِ اولّی ایں شائر اِنت۔ پہ درورء آ اِے گالاں پیشداریت۔(بولان نامہ)
جنئک کبگے کہ لڈیت ماں بہاراں
منء گندیت و چیر دنت وتء را
	واجہ اتاشات وتی ہمے گوئشتگیں دانکانء پچ ریچانء آہانی تل ماں تلیء اِے ڈولء تالان کنت کہ ’’معنوی اعتبار سے یہ گو کہ مکمل غزل نہیں ہے۔ لیکن غزل بلوچی زبان میں جن معنوں میں استعمال ہوتی ہے۔ اس لحاظ سے یہ بالکل صحیح ہے۔ ابتدا پانچ سات شعروں کی مختصر نظم جو محبوب کے حسن و جمال۔ فراق و وصال۔ دکھ درد کے بارے میں ہوتی تھی غزل کہلاتی تھی۔ اور لوک گیت کی طرح عام مجلسوں میں گائی جاتی تھی۔ یا یہ سمجھ لیجئے کوئی بھی نظم جو صوت (لوک گیت کے فارم کے لحاظ سے) نہیں تھی شعر نہیں غزل کہلاتی تھی۔ اسطرح نظم کی غیر شعوری ابتدا بھی اِسی دور کی پیداوار ہے (بلوچی شعری اصطلاح میں شعر اور نظم دو مختلف چیزیں ہیں ’’شعر‘‘ جو دوسری زبانوں میں دو مصرعوں کو کہا جاتا ہے۔ بلوچی میں ایک مکمل منظوم داستان (عشقیہ یا رزمیہ) کا نام ہے‘‘ (10) (بولان نامہ)
	اگن ما گوں واجہ اتاشاتءِ اِے گپء تپاک بکنیں کہ مُلّا پازل وتی دور و باریگءِ بلوچیءِ اولی گزل گوئشیں شائر اِنت تہ ما ابید چہ دگہ شک و گمانےء پہ یکین و بیسھہء ایشیء گوئشت کنیں کہ مُلّاءِ اِے شیئر کہ سرحال انتی ’’باگانی کپودر سبزیں‘‘ بلوچیءِ اولی گزل اِنت چیا کہ اِے شیئرءِ گالانی بندش، ایشیءِ گالریچی، ٹپگانی بنداتی سرکشئگ، ایشیءِ تہہءِ شبینی دروشم درست ہمائنت کہ اتا اِش گوئشگ لوٹیت۔ او شیئر گوں وتی ڈولداریں گال ریچء توار کنت کہ ’’منء بوان من وانگ لوٹاں‘‘ ہمے شیئرءِ لہتیں زیبائیں بند و ٹپگ پہ درور دیمء کاراں کہ گوئشیت۔
باگانی کپودر سبزیں
توتی زیمر و وش لبزیں
احوالاں ببر وشیناں
اِے خطاں کلم کشیناں
اسراراں مراد بکشیناں
بند اش بانزلاں نکشیناں
گوئش گوں کہربائیں ہنگء
دابانی گلیں مہرنگء
پرچا نشتگئے دل تنگء
سازیئے چو گوئشوکیں چنگء
ہروھد داب کنت نودی شل
گندیم گونگیں گرکی تل
استین و پیاپیں ترونگل
	ہمے گالانء مُلّا پازل دیمترء برانء گوئشیت۔
آسیگوں مکن دردانگ
پہکیں اشرپیءِ چانگ
بالاد اِت کتگ دیوانگ
دوشی شپ بزرگ و پاکیں
درّیں ہتلی سیم ساکیں
ماہءِ دہ چہار بے باکیں
درپشوکیں سہیل جبراکیں
منی واجہاں! اگاں ما مُلّا پازلءِ ہمے شیئرءِ آدینکءِ شہمانی تہہء آئیءِ سرجمیں شائریء گوں پہم و انان اُو پگری رھبنداں بچاریں و بہ تپاسیں اُو ہما نوک نوکیں شُبین، دروشم و استعارہ کہ آئیء وتی شیئرانی تہہء گوں یک نوکیں گوناپےء کار بستگ کہ اچاواں چنتے پہ درور من شمے دیمء ایر کناں چوکہ، ہتلی، کہربائیں ہنگ، پیاپیں ترونگل، گرکی تل، جبراکیں سہیل، گسدگوار، جاڑیں چراگ، ماول و مہ گونگ، کاگدیں بادگیر، اندیمیں گرک، رتب، ٹیٹلی گُل گرک، مرگِ زریں، حونی ایں رنگ، شدریں آہوگ، چاچڑیں ٹیک، گولہی گولاں، سچوئیں شیشار، آلھیں بیک، سیلہی نود، شترانجیں سودا، گوات جتیں مل یا ہمے رنگیں دگہ سداں شُبین و شبینہی چہر و دروشم کہ آئیءِ شائریءِ تہہء گام پہ گامء اُو بند بندء گندگ بنت۔ کہ اِے رنگیں شُبین ہما باریگءِ اندگہ شائراں گوں سک کم گندگ بیت۔ بلہ کہ آء ہم وتی وہدءِ نامی ایں اُو زانتکاریں شائر بوتگ ئنت۔ نام و توارش تن بلوچی ڈیہہءِ دُور و دریں ہندو دمگاں شتہ تالان بوتگ۔ بلے مُلّا پازل، پازل ات۔ انچو کہ اچ آئیءِ نامء پدر و پیوادر اِنت اُو آئیء دگنیاء را پیشداشت کہ آہمے نامء کرزیت، ہمے نامءِ لائک اِنت۔ آئیءِ دانائی، زانتکاری اچ آئیءِ بے انان اُو ابید چہ پگر جنئگےء آئیءِ جور جوابی، دیم گُشی اُو ہچ رنگیں جاوراں گٹ نبوئگءِ دلیل ئنت۔ کہ زیندءِ چاریں روچاں آئیءِ سرء گوستگ ئنت۔ کہ اچاواں یکے دو پہ درور دیمء ایر کناں۔ داد محمد پرومی کہ آئیءِ وہدءِ شائرے ات پہ پازلءِ چکاسء اچ وتی ڈیہہ پرومء چنتے گال پربندیت و کیت۔ انچو کہ گوں مُلّاء دچار کپیت۔ وش آحت و درہباتءِ بدلء دپگال کنت۔
سلام علیک ترا بات پُلیں پازل
تمامیں شائرانی استیئے بلبل
گلامے جستگ و گار اِنت
ببند لانکء منء کار اِنت
	پازل! ابید دگہ چک و تانےء اُو پگر و پگرجنیء ہما اینء پسو گردینیت کہ:
سلام اِت بات علیک اُو یار
منی دوستیئے اُو دلی وسیاد
پرومیانی شکر گپتار
من و یار محمد و کئیا
سروسوجے کناں ٹیء
چمود سرگپتگئے پاری
دو گالت گوئشتہ پہ واری
	گوئشنت کہ یک وارے مُلّا پازل پہ تروتابے اُو سیل و سوادےء گوادرء روت۔ روچے آتیاب لمبء تروگرد کنت۔ ہمے روچء لانچے (یکدارے) اچ درملکاں کیت گوادری گؤریں بکالےءِ مال پہ تیابء ایر کنئگء بنت بکال کہ مردء پہ حشکیں ترئگء تیاب دپء گندیت تہ توارے پرجنت کہ اُو مرد بیا اِدا مالاں چست کن و تیابء بر، تئی پشت دردی و ہمالیء دیا ں۔ پازل ہما ساھتء گؤرء را گوں اِے تہلیں گالاں جوریں جوابے دنت۔
گوشاں شر بدار سیٹھ گُل مالی
مالاں ات اچ تیابء بیاریں
دکانءِ دپ اِت سینگاریں
دہ زروں دیئے ہمالی
مندء شنگ ببیت احوالی
کہ پازل گوادرء کنت ہمالی
	گوئشنت کہ یک دکےء پازل و آئی برات قاسم پہ عزتءِ گندگء پنجگورء شت ئنت۔ چیا کہ عزت دی ہمیشانی وڑیں نامداریں شائرے ات۔ آئیءِ نام و توار تن وتی دمگ و حتبءِ دُور و نزیکیں شہر و بازاراں پرشتگ ات و تالان بلے اِے دوئیں براتاں انگہ گوں عزتء دچار نہ وارتگ ات و ندیستگ ات اِش۔ پمیشا آہاں پیسلہ کرت کہ ما عزتء درگیجاں بلے پہ وتی شیئر و ندی رھبندء نہ کہ دگہ کسےء سوج بکناں کہ عزتءِ لوگ کجا اِنت اُو جندے کجام مرد اِنت۔ اِے واجہاں شت عزتءِ میتگء دیوانےء سلام دات و نشتئنت۔ نزیکء چہ سے جنیادم کہ اچ کہنء مشک اش آپ کرتگ ات و سرء اتنت گوئزگء اتنت۔ یک روایتےء مُلّا قاسمء اولّی دانک چہ دپء در کرت۔ بلے باز روایتاں اِنت کہ اولّی بند مُلّا پازلء گوئشت۔
	اولی برات:	 نود کاینت اچ سرونء سے پہ سے
	دومی برات:	میتگءِ مردم بزانئنت، ما نزانیں کئے و کئے
	چوش کہ عزت ہمے دیوانء نشتگ ات و ساڑی ات۔ آئیء چہ دگر کرےء لنکہ دات اُو گال دیمء برتئنت کہ
	عزت:		شمس و مہتاپ و ذلیخہ تُستگیں دل بود کئے۔
چوش اِے واجہ گوں یکے دومیء پجاروک بوت ئنت اُو تن زیندءِ یک دراجیں پندے ء یکے دومیءِ دوست، سنگت اُو ہر ڈکھ و وئیلء شریدار اتنت۔
	مئے بلوچی شائریءِ میانجی و پدسری دور و باریگء بازیں شائراں چکاسی شیئرانی گوئشتنء یکے دومیء را چکاستگ و اچ دومیء باج برئگءِ جُہداش ہم کرتگ چوش جنک، اسپ، زحم و تپنگءِ سرحالء مُلّا پازل، عبدالرحمن میرواڑی، ملک دینار میرواڑی، اللہ داد حارانی اُو دگہ بازیں شائرے ہم است ئنت۔ بلے نبشتانکءِ دراج کش بوئگءِ سؤبء من آوانی دروری گالاںء دیمء آورت نکناں۔
	مُلّا پازل چوش کہ پہمندگ و زانتکاریں بلے جہاں دیدیں مردمیء ابید یک مارشتی ایں دلےءِ واجہیں شائرے ہم بوتہ۔ آیک دیرگندیں و تیزیں نگاہےءِ واجہ بوتہ۔ وتی چاگردءِ نگیگیں جاور و حالیت کہ آئیء دیستگئنت۔ پرنگیءِ رپک و ہنر، زر و مالءِ شنگ و تالانی آئیء دیستگ ئنت و زانتگے کہ دیمء آیوکیں روچ چنکہ تہل، نہ وش و نگیگ بنت۔ پرنگیءِ مناپکیں چال و رپکاں آ اچ درستاں سئی و سرپند بوتگ پمیشا آئیء وتی مہلوکء پیش بندی کناںء سوگہہ کرتگ کہ

آ کلاں سسّا کن اِت کہ کشّتگ جنپاں سرے
پرنشاں پیداک نبئنت مات کوہ و برزیں تیہرے
	یا کہ دیمترء انگہء گپء گیشیناںء راجء سروسوج کناںء حال دنت کہ۔
کیت یک انچیں باریہیئے پمنی ہوشء
آکلیں مردانء گرئنت گوشء
چابک و شہماتش برئنت ہوشء
کید و زمزیرئنت وتی کوشء
	مُلّا پازلءِ شائریءِ درستیں تک و پھناتانی سرء گپ جنئگ، آوانء چکاسگ و تپاسگ چوشیں آسانیں و گوئنڈیں گپے اُو کارے نہ اِنت۔ مُلّا پازل وتی دورءِ ہما کوہ اِنت کہ سرے برز گوں آزمانء ہمکلام اِنت۔ شائریءِ پڑء پازل چو مہنازءِ پتن تاکیں انجیرء اِنت کہ شائریءِ ہما مات بند و گراں رُستہ کہ تن اُوداں وہدءِ شیئری رگاماں ہرچ پیم اگن گوئرتہ تہ زانتءِ شہ کمیت پازلءِ رسانکء انگہ جہل و دور بوتگ ئنت۔ شائریءِ پڑء پازلءِ بالاد چو سیمکءِ حیالانی مات بنداں چو مارانءِ کوھءِ ہما شتاکیں تلاراں کہ اچوداں بلکیں سیمکءِ نتھا ہم سر کشہت نکنت۔ پازل چو جبراکیں سہیلء بلوچی شائری و لبزانکءِ آزمانءِ دیمء اوشتاتگ کہ تن اِنگہ کس تن آئیءِ نامء اُو ہما ہندء کہ آئرا رستہ، رست نکُتہ۔ پازل یک پگرایت، یک رژن ایت اُو یک مارشت ایت۔ ایشیءِ بنی ایں سؤب ایش کہ شائریءِ حوالہء مُلّاءِ وتی یک جتائیں ڈکشن ایت۔ آئیءِ درانگازی جتا اِنت۔
	گڈسراں وتی اِے نبشتانکء گوں واجہ گلام پاروکءِ اِے گوئشتناں ہمیداں آسر کناں، کہ
 ’’مُلّا پازلءِ نامءِ گرئگء گوں دلگوش ماں بلوچی شائریء اتکگیں یک سرجمیں آشوبےءِ نیمگء روت۔ مُلّا پازل ایوکء یک شائرےءِ نام نہ اِنت۔ یک نوکیں بدلی یےءِ نام اِنت۔ آئیء گوں وتی شاہگانیں پگر و زانتکاریں سساء بلوچی شائریءِ دامن پراہ و شاہگان کت۔ اُو راجءِ کدیمیں کدر و کیمتاںء نوکیں پیمےء دیمء آورت۔ مُلّا پازل حشکیں شائرے نبوتگ۔ بلکیں یک ہورت گندیں، تاریخ زانتے بوتگ۔ راج دوستیں زانتکارے بوتگ۔ لبززانت و کواسے بوتگ۔ لج داریں بلوچے بوتگ۔ مئے کؤمءِ تاریخی گوہر کیمتیانی پہریزگ و دیمء آروک بوتگ۔ مئے بے حالیں تاریخی رول و بے مٹیں دود و ربیدگانی یک محکمیں Synbolsسیمبل و سوگہیں ڈیکی یے بوتگ۔‘‘(غلام فاروق)

٭٭٭






	شوندات:
	.1 	گل خان نصیر،بلوچی عشقیہ شائری 			
	.2	رحیم مہر،مُلّا پازل وتی وہدءِ بے دروریں شائرے۔ واحد بزدار	
	.3	رحیم مہر،مُلّا پازل میر مٹھا خان				
	.4	گل خان نصیر،بلوچی عشقیہ شائری				
	.5	رحیم مہر،مُلّا پازل وتی وہدءِ بے دروریں شائر۔واحد بزدار	
	.6	رحیم مہر،مُلّا پازل میر مٹھا خان				
	.7	گل خان نصیر،بلوچی عشقیہ شائری				
	.8	گل خان نصیر،بلوچی عشقیہ شائری			
	.9	اتاشاد،بلوچی شائری رجحانات،بولان نامہ ورنا وانندہ گل کوئٹہ 1966		
	.10	ہمیش				
	.11	رحیم مہر،مُلّا پازلءِ شائریءِ لہتیں تک و پہنات۔ غلام فاروق	








 چہ مُلّا فاضلء رند بلوچی لبزانکءُ شاعریءِ رنگءُ رواج
										غلام فاروق بلوچ
	فرانسءِ نامداریں سیاسی سروک، فوجی جرنیلءُ صدر چارلس ڈی گالء گوں یک تاریخی قولے پربندگ بیت کہ آئیء گشتگ ات کہ ’’قبرستان چہ ہنچیں مردماں پُر انت کہ آھانی بابتء ہمے گمان کنگ بوتگ ات کہ بید آھاں دنیا دیما نہ روت‘‘
اے ھبرءِ تہا ہچ شک نیست کہ مردم کاینت ءُ رونت ءُ زمانگ ءِ پرّگ چکران بیت ءُ دنیا دیما روان بیت بلے اے ھبر ھم وتی جاگہ ء راست ءُ برحق اِنت کہ چیزے ہنچیں مردم دنیاء اتکگ انت ءُ دیما ھم کاینت کہ آھاں دنیاءِ رنگءُ رواج ء را مزنیں ھدےء اسر مند کتگ ءُ دیم ترءِ انسانی نسلانی زندمان ءُ فکر ءُ رھبندانء شرتر ءُ گہتر کتگ۔چوکہ اگن ما ذہنی شعور ءُ فکر ءِ تک ء بچاریں تہ گندیں کہ دنیاءِ تہا بازیں ہنچیں انسان اتکگ انت کہ آھاں گوں وتی ذہنی بلندی ، شعوری بالیدگی، سماءُ سّسا ءِ وسیلہ ء انسانی نسلء رانوک نوکیں ٹیکی ءُ سوگات بخشاتگ ءُ دنیاءِ علمی ءُ شعوری ’’شگنز‘‘ ءُ خز انہ ء را زیات آباد ءُ ازگار کتگ۔ چوکہ اگں ایرانءِ تہا ابومحمد مصلح اُلدین شیرازی کہ سعدی شیرازی ءِ نام ء مشہور انت۔خواجہ شمس الدین محمد کہ حافظ شیرازی ءِ نامء زانگ بیت ءُ عبدالرحمن نورالدین دشتی کہ جامی ءِ نامء پجارگ بیت، میاتکین انت تہ فارسی زبان چوشیرکن ءُ تامدار ءُ سیرءُ ازگار نہ بوتگ ات چوکہ مرچیگ اِنت ، ہمے پیما اگں انگلستانءِ تہا ولیم شکپیئر، ولیم ورڈز ورتھ، روسءِ تہا الیگزینڈر پشکن ، میخانیل لرمونوف، ٹالسٹائی، میکسم گورکی، ہندوستان ءِ تہا مرز اسد اللہ غالب، ڈاکٹر محمد اقبال، عربستانءِ تہا حافظ ابراھیم، احمد شوقی، خلیل جبرانءِ پیمیں سدانی حسابء شاعرءُ دانشور پیدا مبوتین انت تہ اے ھندانی زبانءُ لبزانک چو سیرءُ ازگار نہ بوتگ اتنت۔ ہمے حساب ء من گشاں کہ اگں بلوچ قوم ءِ تہا مُلّافاضلءُ آئیءِ ھم دروریں شائر ءُ دانشور میاتکین اتنت تہ بلوچی زبان ءِ جاور باریں چون بوتگ اتنت ءُ آئیءِ جند باریں پشت کپتگ ات یا چو ایدگہ بازیں زبانانی پیما بیگواھی ءِ کُور چاتاں کپتگ ءُ گار بوتگ ات۔
	تاریخی صورتء بلوچی شائریءِ بندات کدی ءُ چہ پیم بوتگ ! اے بابتء راست ءُ پدریں احوال نیست انت بلے ہنچو گمان بیت کہ شانزدھمی کرنءِ بندات ء بلوچی زبانء جوانیں شائری بوتگ ءُ آ شائری زبانءُ موضوع ءِ تک ء سک ازگار بوتگ۔ شانزدھمی کرن تا ہژدھمی کرنءِ دوسد سالانی شائری ءِ بابتء مئے دستا کپتگیں مڈّی ہما پہلوان ءُ شائرانی گشتگیں گپتار انت کہ نسل تا نسل مردماں پہ دل یات گپتگ انت ءُ بازیں بدلی سدلیءُ ردّءُ بدل ء رندنا سرجمیں صورتء پہ نوکیں نسلء سربوتگ انت ۔ اے دورءِ شائری ء را بلوچی زبانءِ اوّل سری یا قدیم شائری گشگ بیت ءُ ایشیءِ تہا رندءُ لاشارءِ سی سالی جنگ ءِ درگتء بووکیں ہما شائری ھم گون اِنت کہ تو بگش بلوچی شائری ءِ نیُکک یا بنزہ اِنت چدءُ رند بلوچی شائری ءِ دومی دور کئیت کہ چہ ہژدھمی کرنء بنگیج بیت تا بیستمی کرنء سربیت۔ اے دورءِ شائری چہ اوّلی دورءِ شائری ء بازیں صورتاں جتا گندگ ء کئیت یکّے اِش کہ اوّلی دورء شائرانی نامءُ نشان زانگ نہ بوتگ انت ءُ شائری ٹکی ءُ قبائلی صورت ء بوتگ۔ ہنچو گمان بیت کہ ہمک مزنیں ٹک ءُ قبیلہ ء جتا جتائیں شائر بوتگ انت چوکہ رندانی شائر ، لاشاریا نی شائر، ءُ آھانی شائری وتی وتی ٹک ءُ قبیلہ ءِ لوٹ ءُ گذر ءُ واھگ ءُ گُشتنانی پدء بوتگ انت۔ بلے دومی دورءِ شائرانی نامءُ نشان تامزنیں ھدے ء زانگ بنت چوکہ مازانیں کہ جام دُرک ، میر نصیر خان نوریءِ دربارءِ شائر بوتگ کہ اے دور1750تا1800ءِ وھد زانگ بیت ۔اے دورءِ ایدگہ شائرانی نامءُ نشان ھم زانگ بنت چوکہ مست توکلی، مُلّا فاضل، مُلّا قاسم، عبدالنبی بوھیر، مُلّا بہادر، مُلّا بہرام، عزت پنجگوری ، جوانسال بگٹی ، رحم علی مری، ناطق مکرانی، مُلّا اسماعیلءُ دگہ بازین انت کہ بلوچستان ءِ قبلہی ءُ روداتکی بہرانی نندوک بوتگ انت۔
	اولی ءُ دومی دورءِ شائری ءِ دومی فرق ءُ تپاوت ایش اِنت کہ اوّلی دورءِ شائری گیشتر زبانی بزاں ORALبوتگ، شائرءُ پہلواناں وتی شئیر ءُ گفتار پہ دل یات کرتگ انت ءُ ماں دیواناں دپ گال کتگ انت بلے دومی دورءِ شائر گیشتر وانندہ بوتگ انت ءُ گمان ایش اِنت کہ وتی شئیر ءُ گفتار اش نبشتہ ھم کتگ انت۔ چریشاں بازینے ء بلوچی ء ابید عربی ءُ فارسی زبان ھم زانتگ انت ءُ ہمے زبانانی تہا شائری ھم کتگ ۔ اے درہیں شائراں وتی بلوچی شیئرانی تہا ایدگہ ہمسائگیں زبانانی لوزءُ گال آؤرتگ انت کہ اے ھبر ھم آھانی وانندہ بوھگءِ ثبوت اِنت۔
	بلوچی شائریءِ سیمی دور چہ 1900ء رند بنگیج بیت کہ اے دور نوکیں قوم پرستی ءُ سیاسی چست ءُ ایرانی دور زانگ بیت۔ اے دورءِ شروعات ء بلوچ شائراں ہما دورءِ لوٹ ءُ گذرانی حساب ء ماں دگہ زباناں، گیشتر فارسی ءُ اردو ء شائری کت۔ بلے رند ترا آھاں وتی فکر ءُ نظریہ ءِ تالانیءُ دیما برگ ءِ واستا وتی جند ءِ ماتی زبان کار مرز کت۔
	منی اے نبشتانک ءِ بنی مقصد چہ مُلّا فاضلء رند بلوچی لبزانکءُ خاص بلوچی شائری ءِ تہا بووکیں چستءُ ایر ءُ بدلیانی بابتء تران کنگ اِنت ءُ اے ھبر ءِ گشّینگءِ جہد کنگ اِنت کہ رند ترءِ شائری ءِ سرا مُلّا فاضل ءُ آئیءِ ہم دوریں شائرانی اسر چہ ھّدء بوتگ ءُ ھوریں صورت ء شائریءِ موضوع ءُ تکنیکءِ رنگءُ دروشم چوں بوتگ ۔
	عزت مندیں براتءُ گوھاراں! چدءُ ساری کہ من اے سیاھگ ء دیما بہ بران، من یک دلپدردیں راستی یے شمے دیما آرگ لوٹاں۔ آ ایش اِنت کہ مُلّافاضلءُ آئیءِ ہم دوریں شائرانی چرے دنیاء روگء قریب150سال گوستگ ءُ گمان ایش اِنت کہ آھاں وت یا آھانی نزیکیں مردماں آھانی شئیر ءُ گفتار نبشتہ ھم کتگ انت بلے ہمے کسانیں وھدءِ گوزگء رند چمے شائراں چیزے ءِ شیئر ءُ گفتار وا پہک گار انت ءُ ہما ھانی کہ پہ ماسر بوتگ انت آھم کپّی چُنڈی، ناسر جم ءُ بے وڑ انت۔ منی نّزء پہ قومےء اے یک مزنیں بدقسمتی ءِ ھبرے کہ آئیءِ لبزانک ءُ شائری ءِ انچوکیں مزنیں بہرے گار ءُ بیگواہ بہ بیت ءُ قومءِ زندگیں فرزند پہ بے پروائی بہ نندنت ءُ بچارنت۔ منی ھیال ء مئے پٹءُ پولکارءُ زبان پلگارانی دیمءِ مستریں چیلج ءُ دراہی ہمیش اِنت کہ اگں آھانی دستا پانزدھمی ءُ شانزدھمی کرنءِ شیئری مڈیانی شوھاز کاری بوت نہ کنت تہ کم چہ کم سدءُ دوسد سال ساری ءِ اے قومی گنج ءُ ملکت ءِ دستا آرگ ءُ پلگارگ ءِ واستا گام گیج بزورنت ۔دومی ہما مڈی کہ چیزے جُہدکارانی محنت ءُ ھید ریچیانی سوب ء پہ ما سربوتگ انت، آھانی تہا استیں ردی ءُ نزوریاں دربگیج انتءُ سائنسی دروشمءُ رھبندانی پدء آھان چّک ءُ تان بکننت چیاکہ اے دورءِ شائری بلوچ قوم ءِ بنداتی شعوری ءُ نبشتہ بووکیں شائری انت ءُ ہمیشی ءِ وسیلہ ء بلوچی لبزانکءُ شائری ءِ درچک رُستگ ءُ مزن بوتگ ۔اے دوسے سد سالانی شیئری خزانہ ءِ تہا بلوچی زبانءِ لوز، مِسال، بتل، لیکہءُ ترکیبانی ھما مڈی است اِنت کہ چریشی ءِ برکتء بلوچی زبانءِ ردوم ءُ دیمروئی ءِ کار جوانیں بنیادانی سرء بوت کنت ءُ اے درچک زوت سرسبز ءُ شاداب ءُ بردار بوت کنت۔
ٍ	 تاریخ ءِ کتابانی چارءُ ٹپاس ء چہ زاہر بیت کہ وھدے نوزدھمی کرنءِ نیامجیءُ رندترا برطانوی استعمارء چہ روس ءِ تُرس ء افغانستان ءِ سرا ارش کنگ ءِ ارادہ کت تہ آئیء ساریء قلات ءِ بلوچی حکومت ء را نزور کنگءُ وتی کنڑول ء آرگءِ واستا بید نامہ ءُ نیمونے ء آئیءِ سرا ارش کتءُ ہمے جنگءِ تہا بلوچانی آوھدءِ حاکم شہید ھم کنگ بوت۔ چدءُ رند بلوچانی آزادیں ملک ءِ تہا آئیءِ درمانگیجی روچ پہ روچ ودّان بوت، تا اے ھدء کہ انگریز استعمارء یک نیمگے قلات اسٹیٹءِ حکومت ءِ تہا وتی نمائندہ نادینت ءُ دومی نیمگا چہ افغانستان ء پچ گپتگیں چیزے علاقہان ء چہ قلات اسٹیٹ ء Leaseءِ سرا زرتگیں ھنداں گوں ہورکت ءُ ’’برٹش بلوچستان ‘‘ءِ نامء جتائیں اسٹیٹے ٹاھینت ءُ آئیء را برٹش انڈیاءِ کنٹرول ء دات۔ قبلئی نیمگا آئیء گوں ایران ءِ فارسی حکومتءِ ہمشوری ء بلوچ ڈیہہءِ چیزے ھندان ء چہ بلوچ حکومت ء سسِتءُ ایرانء دات۔ برطانیہءِ اے کارءُ کِردانی سوب ء بلوچانی تاریخی حاکمیت زوال ءِ آماچ بوت ءُ چدءُ رند ءِ جاورانی بابتء ما ءُ شما درہ سرپدایں۔ اے نگیگیں جاوراں آ دورءِ ورناھانی سرا سک باز اسر دور داتءُ آھاں سیاسی ءُ لبزانکی پڑء سائنسی رھبندانی پدء جہد بندات کت اے جہد کار نواب یوسف عزیز مگسی ءِ سرکماشیء یک جاگہ بوتنت ءُ آھاں بازیں گلءُ تنیظیم جوڑ کت ۔ چوکہ ما زانیں ایشانی تہا میر عبدالعزیز کرد، میر غوث بخش بزنجو، میر گل خان نصیر، میر محمد حسین عنقا، ملک آغا عبدالکریم،مولانا عرض محمد، مرزا فیض اللہ، مولانا محمد عمر، نسیم تلویءُ دگہ چیزے دانشورءُ جہد کار گون اتنت کہ چریشاں باز یناں وت شائری ھم کت ءُ تاکءُ مھتاک ھم شنگ کت۔ اے ہمے قوم پرستیءُ وطن دوستیءِ جزبہ ات کہ رند ترا بلوچی زبان ءُ لبزانکءُ خاص شائریءِ دیمرئیءِ سوب جوڑ بوت۔ اے ورنائیں وانندہ ءُ سرپدیں سروکاں زوت مار اِت کہ پہ قومے ءِ سیاسی ءُ راجی حقانی گِرگءِ واستا زبان ءُ لبزانکءِ ردوم الّمی اِنت، اے تکء میر گل خان نصیرء ، بلوچی شائریء را وتی سیاسی فکرءُ نظریہ ءِ تبلیغ ءُ قومی جوزھانی درانگازیءِ وسیلہ جوڑ کت۔ آ نوکیں دورءِ اولی شائر ات کہ آئیء شعوری صورت ء بلوچی شائریء را قومیءُ سیاسی فکرءِ دیما برگءِ واستا کار مرز کت۔ چدہءُ ساری آئیءِ جندء ءُ آئیءِ ایدگہ سیاسی ہمکاراں وتی لیکہ ءُ فکر اردوءُ فارسی زباناں تالان کت انت چوکہ یوسف عزیز مگسیءِ اے مشہوریں نظم ات کہ سک دوست کنئگ بوت:
خزاں رسیدہ ہے مدت سے گلستانِ بلوچ
نوائے بلبل نالان ہے نوحہ خوانِ بلوچ
جمہود ایساکہ آثارِ زندگی مفقود
جہان سے ہے نرالا مگر جہانِ بلوچ
تماری چاہ میں یوسف نے سختیاں جھیلیں 
تجھے خبر بھی ہے گم کر دہ رہ، جوانِ بلوچ
خدا کے واسطے اے قوم ہوش میں آجا
دکھا دے دنیا کو کیسی ہے آن بانِ بلوچ
	میرگل خان نصیر ءِ قریب درہیں گفتار ءُ نبشتانک کتابی صورتء چھاپ بوتنت۔ ءُ درہیں مہلوک، خاص سیاسی جہد کار ءُ دانشورانی دیوانءُ وانگجاھانی تہا وانگ بوتنت۔ ماں بلوچی، اردوءُ براہوی زباناں شئیر ءُ نبشتانکاں ابید آئیء چہ دگہ زباناں بازیں کتاب ءُ نبشتانک ماں بلوچی ء ترینت کہ چریشی ء ورناھانی تہا بلوچی زبانءِ وانگ، نویسگ ءُ وتی فکرءُ لیکہءِ درانگاز کنگءِ ھُب ءُ واھگ دیما شت ، تا اے ھّدء کہ آئیءِ چیزے نظم ماں اسکولءُ وانگ جاھاں بلوچی ترانہ ءِ صورتء وانگ بوتنت۔ 
	میر گل خان ءِ شائریءِ رنگءُ داب ہما دور یا چہ آئیء ساری ترءِ دورءِ شائرانی رھبند ء پہک جتا ات، آعلمی ،فکری ، شعوریءُ عملی صورت ء انقلابی شائرے ات ءُ منی نزء آ بلوچی زبانءِ اوّلی انقلابی قومی شائر ات۔ آئیء وتی شیئرءُ گفتارانی عکس بندی ماں وتی اے بندءِ تہا جوانیء کتگ ات:
نصیرءِ شائری توپان ءُ گرندے
جتائیں گپتہ یک رھبندءُ رندے
	بلوچی لبزانکءُ شائری وھدے کہ سیاسی ءُ قومی جہدانی بہر جوڑ بوت تہ زوت اے مارءُ احساس دیما اتک کہ تا بلوچی زبانء تاک ءُ ماہتاک مبنت آ نوکیں دورءِ لوٹءُ گذراں پورا کت نہ کنت، گوں ہمے مارءُ احساسء چیزے جہد کاراں ماں بلوچی زبانء ماہتاکانی شنگ کنگ ءِ چن ءُ لانچ کت۔اے تکء 1956,1951ءُ1961ءِ سال پہ بلوچی زبانء نیکیں سال اتنت چیاکہ ہمے سالانی تہا ماہتاک ’’اومان‘‘، ماہتاک’’بلوچی‘‘ ءُ ماہتاک’’اولس‘‘ شنگ ءُ تالان بوتنت، ایشانی شنگ کاری ءِ آسرء بلوچی زبانء نبشتہ کاری ءِ نوکیں درچے بنگیج بوت ءُ بازیں کلمکارءُ شائر دیما اتکنت۔ کوئٹہءُ کراچی اے لبزانکی کارانی بنجاہ ءُ بنجل جوڑ بوتنت۔ اے پیما مادیت کہ چہ بیستمی کرنءِ میانجی ء بلوچی زبانء نبشتہ کاری، شنگ کاری ، شعوری ءُ دل جمیں صورتےء بندات بوت کہ تا روچ مرچی نہ ایوکا برجاہ انت بلکیں روچ پہ روچ دیما روان انت۔ اے دورءِ لبزانکی کاروان ءِ تہا بازیں نا م ہوار انت کہ مروچی نوکیں بلوچی ردانکءُ شائری ءِ استاد زانگ بنت۔ اے نامانی تہا مولوی خیر محمد ندوی، آزاد جمالدینی ، میر گل خان نصیرءِ ناماں چہ پد مولوی عبداللہ پیشنی ، سیدظہور شاہ ہاشمی، مراد آو ارانی، مراد ساحر ، احمد ظہیر ،ملک محمد طوقی، عطا شاد، اکبر بارکزئی، صدیق آزات، حکیم بلوچ، صورت خان مری، نعمت گچکی، کریم دشتی ، میر عبداللہ جان جمالدینی، میر عبدالصمد امیری، استاد عبدالمجید گوادری، گلزار مری، انورشاہ قحطانی، نسیم دشتی، امان اللہ گچکی، بشیر احمد بلوچ، آغا نصیر خان احمد زھی، محمد اسحق شمیم، عاقل خان مینگل، میر شیر محمد مری، عصمت جمالدینی، عبدالمالک بلوچ، عبدالغفار ندیم، عنبر پنجگوری، میر سردار خان گشکوری، ملک محمد پناہ ، میر مٹھا خان مری، میر خدا بخش مری، آدم حقانی، مومن بزدار، میر عیسیٰ قومی، قاضی عبدالرحیم صابر، غوث بخش صابر، عبدالقادر شاہوانی ءُ دگہ بازیں نام گون انت کہ چریشاں گیشتر ماں اے دنیاء نہ انت بلے چیزے تنی وھدی مئے نیامء انت کہ اللہ پاک آھاں زندگ ءُ سلامت بکنت۔ چرے نبشتہ کاراں بازیناں رم نویس اِت ءُ بازیناں شیئر، بلے گیشتری بہر ء رم نویسیءُ شائری، دوئیں کت۔ چریشاں چیزے مردماں کمے وھدء پد نبشتہ کاری یلہ کت بلے گیشتراں، توبگش، 98درسد ء، تاوتی وسءُ واکء لبزانکی کاروان ءِ ہمراہ داری کت ءُ انگت کنگا انت۔
	بلوچی لبزانکءِ اے کاروان ہوریں صورتء بلوچی زبانءُ لبزانکءِ دیمرئی ء سکیں مزنیں کِردے ءِ واھند انت۔ آ ھانی مستریں کردءُ کار ایش انت کہ بلوچی لبزانک کہ ساری ء ایوکا زبانی شکل ء ات، آئیء را نبشتہ ءِ بندءُ بوجانی تہا آرگ بوت ءُ پرآئیء لبزانکی زبانے ٹاھینگ بوت۔ دومی بلوچی لبزانکء را قومی لبزانکے ءِ رنگءُ دروشم رست چیاکہ بلوچستانءِ درہیں ھندانی کلمکارءُ شائر لبزانکی کاروان ءِ تہا ہور اتنت۔ سیمی بلوچی ءِ واستایک معیاری ءُ الّمیں نبشتہ رھبندے ءِ ٹاھینگ ءِ واستا باز جہدءُ کار کنگ بوت۔ اے تکء بنداتی کار کنوکانی نام من ساریء گپتاں بزاں مولوی خیر محمد ندوی ، ءُ آزادجمالدینی کہ آھاں ماں بلوچی زبانء ماہتاکانی چھاپ کنگء گوں بلوچی زبانء را لبزانکی زبانے ءِ حیثیت دیگ ءِ بنیاد ایرکت۔ من میرگل خان نصیرءِ ھم نام گپت کہ آئیء اوّلی رندا بلوچی شائری ء را قومی جہدءُ سیاستءِ بہر جوڑ کنگءِ جہد کت ءُ ایشیء را مہلوکءِ تہا شنگءُ تالان کنائینت ۔ نوں من ہنچیں دانشور ،کلمکار، شائرءُ زبان کّواسے ءِ نامء گراں کہ آئی ء بلوچی زبانءُ لبزانکء راچہ دیمرئی ءِ اولّی پدانکء چست کتءُ دہ پدانک دیما بُرت۔ اے واجہء تن تہنا ہما کار کت کہ ایدگہ راجانی تہا مزن مزنیں گلءُ ادارہ کن انت ۔ اے واجہ سید ظہور شاہ ھاشمی ات کہ بلوچی لبزانک ءِ تاریخ ء آچو ہما درپشوکیں استارءِ وڑء انت کہ ہچبر چیر اندیم نہ بیت۔ آئیء بلوچی زبانءِ گرائمر ٹاھینت ءُ نبشتہ رھبندءِ جیڑھانی ٹاھینگءِ واستا سک باز کار کت ءُ یک رھبندے رواج دات کہ گوں کمے باز بدلی سدلی آن تا روچءِ مرچی کار مرز بوگا اِنت، آئیء بلوچی زبانءِ اوّلی ءُ مستریں لوزبلد جوڑ کت کہ ’’سید گنج‘‘ءِ نام ء موجود انت۔ بلوچی زبانء اولّی ناول ’’نازک‘‘ ءِ نامء نویس اِت کہ بلوچی ناول نویسی ء ماڈل زانگ بیت ءُ ماں فارسی زبانء ھم ترّینگ بوتگ۔بلوچی گال بزاں غزل ء را ہنچو دیما برُت کہ آ بلوچی شائری ءِ محکم تریں بہر جوڑ بوت۔ بلوچی زبانء را پہک ءُ پلگار کنگ ءُ ایشیءِ اسلیں رنگءِ برجاہ دارگ ءِ ھاترا سک بازجہد کت ۔ آئیء وتی شیئر ءُ نبشتانکانی تہا پہکیں ءُ اسیلیں بلوچی لوز، گال ،مسالءُ بتل کار مرز کت انت ءُ ہرجاہ کہ بلوچی لوز نیست اتنت آئیء نوکیں لوز ٹاھینت انت کہ مروچی بلوچی لبزانکءِ بہر جوڑ بوتگ انت۔
	سید ھاشمی ءِ لبزانکی شخصیتءِ باز پہنات انت ءُ ہمک پہنات وتی جاہء سرجمءُ برابر انت۔ مردم حیران انت کہ آئیء شائرے بگشیت یا رم نویسے، پٹ ءُ پولکارے بگشیت یا زبان کّواسے،لبزانک ءِ درہیں پڑاں آئیء یک پیما جہد کت ءُ ہمک پڑء لبزانکی گنج ءُ ملکتانی امبار مِّک کت انت۔
	سید ءِ لبزانکی ڈیلءِ یک تکے کہ زیات زاہر نہ بوتگ، ایش انت کہ آ چہ مُلّا فاضلءِ شائریء سک باز اسر مند ات ءُ آئیءِ بازیں لوز، مسالءُ ترکیب ئی وتی شائریءِ تہا کارمرز کت انت۔ آ ذاتی صورتء دو رندء مُلّا فاضلءِ بنی ھند مندؔء شتءُ آئیءِ بابتء پٹ ءُ لوٹ ئی کت ۔ اشکنگا آئیء مُلّا فاضلءِ بازیں شئرانی دست نبشت ھم گوں وت آؤرت انت ءُ لوٹ اِت کہ کتابی صورتء چھاپ اش بکنت بلے ھمے مڈی یک قدرتی ھنگہ یے ءِ سوبء زوال بوتنت، البت آئیء مُلّا فاضلءِ چیزے شیئر ءُ آئیءِ شائری ءِ باروا وتی جندءِ فکرءُ لیکہ کتابی صورت ء نبشتہ کتگ اتنت کہ رندا بزان 2013ءِ سالء’’ شھلچہ ‘‘کار ءِ نامء چھاپ بوت۔چہ مُلّا فاضلء آئیءِ اسرمندی چرے ھبرء ھم زاہر بیت کہ آئیء مُلّا ءِ سرء یک پورئیں گالے نویس اِت کہ آئیءِ چیزے بند چوش انت ۔ 
چہ بُنگش ء داں آسرء ھرباریگءُ دورءِ
پازل ماں گِھیں لچّہ گوشاں کارواں سالار
پازل کہ گِھ ءُ منگھ ءُ بے دروریں روچ اِنت
ساڑایاں گلیں لچّہ گوشاں، ماہ انت ءُ استار
	دل گشیت کہ اے کاروانءِ درہیں باسکانی بابتء چیزے نہ چیزے بگشاں بلے وھدءُ نبشتانکءِ دراجیءِ سوبء چوکت نکناں، البت گوں شمے اجازتء من بس ہما شائرانی بابتء چیزے گشاں کہ منی ھیال ء آ وتی ھم دوریں ایدگرانی جوانیء نمائندگی ء کت کننت ۔ اے تکء وھدے من مرادساحرءِ نام ء گراں تہ منی فکر ء یک ہنچیں مردمے کئیت کہ آ وتی گفتارانی عملی دروشم اِنت بزاں آئیءِ ڈیل آئیءِ فکرءِ آدینک انت۔من مرادءِ باروا ہمے گشاں کہ آ سید ھاشمی ء رند بلوچی غزل یا دستونک ءِ دیما بروکیں دومی مستریں شائراِ نت۔ آئیءِ گشتگیں درہیں رنگ بزاں قومی گال، رومانی گال، دل ساچءُ تب ساٹیں گال، دل بّرءُ درد پُریں گال۔ درہ وتی جاہء برابر انت۔چو گل خان ءِ وڑء آئیءِ شئرانی متاہءُ مقصد ھم قومی شعور ءِ و دنّیگ، فکری بلندی ءُ بالیدگی، قوم خاص نوکیں نسلء راچہ پد منتگی ءُ راجی سلکاریاں سرپدی دیگءُ پہ ہوریں نفءُ فائندگانی دستا آرگ ءِ واستا جہد کنگءِ سکین دیگ انت۔ بلے آئیءِ گشگءِ رنگءُ رھبند دگہ وڑ انت۔ گل خان ءِ شائری ءِ تہا فکرءِ لیکہ ءُ سیاسی شعور بنیادی نقطہ اِنت ءُ باز جاہء آ شائریءِ رپکءُ رھبنداں مقصد ءِ سرء قربان کنت بلے مرادءِ ہچ شئر چہ رھبنداں درنہ اِنت ۔ آئیءِ یک مزنیں سپتے منی نزء اِش انت کہ آئیءِ زبان سک سادگ ، عام فہم ءُ تچک اِنت بلے مقصد ءُ مانا سک جُہل ، تل درتل ءُ پراہ ءُ کُشادہ انت۔ مراد ء کسان ءُ سادہیں شئرانی تہا ٹوہیں فکرءُ لیکہ بیان کتگ انت۔آبلوچی ءِ ہما بے ریاہیں شائرءُ زانتکار انت کہ پہ راست گشگ ء نہ خوف داریت ءُ نہ ریا بند بیت؂
گوں روکیں دیدگاں پرچی نہ گندئے؟
اے دمبیں میتگاں پرچی نہ گندئے؟
ہمک دمکء شُد یک ءُ بے نِکاناں
گوں ہورکیں کاسگاں پرچی نہ گِندئے؟
ماں رنگ ء حاکم ءُ ہستگار ءُ میرءِ
اے ڈونڈواریں سگاں پرچی نہ گِندئے؟
ہمک تہریں گدءُ پوشاک ءِ لاپء
اے سیریں برھنگاں پرچی نہ گِندئے؟
طبیب ءُ ڈاکٹرءُ نرس ءِ لباسء
اے مرگءِ پرشتگاں پرچی نہ گِندئے؟
اولسی لیڈرءُ راج مسترانی
اے قولءِ بّجگاں پرچی نہ گِندئے؟
مہ ڈوبار چومنا ساحرؔ مہ ڈوبار
پہ زندء مُرتگاں! پرچی نہ گِندئے؟

	ہمے وڑا اکبر بارکزئیء ھم چو میرگل خان نصیرءِ پیما شائری وتی مارشت ءُ احساس ءُ فکرءُ نظریہ ءِ دیما برگءِ وسیلہ جوڑ کرتگ ات ءُ آئیءِ شائریءِ بنی لیکہ ءُ ھیال ھم لگت مالیں قومء چہ لگتمالیءُ چمداریءِ جارواں رکینگ ءُ چہ درآمدانی زونڈانی چیرء درکنگ ات بلے آئیءِ رنگءُ دروشم چہ گل خان ءُ مراد ساحر، دوئیناں جتا انت۔؂
اگن کہ بّرءُ بیابان بہ بیت وطن وطن اِنت
تباہ ءُ سُتکگ ءُ ویران بہ بیت وطن وطن اِنت
نہ لوٹاں روچ ءِ دیارء کہ رژنءِ دریایے
اگں تہار چو زندان بہ بیت وطن وطن اِنت
	اکبر بارکزئی ء بلوچی زبانءِ تہا نظم ءُ آزاد شائریء را نوکیں رنگ ءُ دروشمے داتگ۔ آئیءِ وش ءُ تامداریں زبان، با مانائیں لوزءُ مِسال ءُ بلندیں مقصد ءِ ہواریء چیزے ہنچیں نظم نویس اِت کہ سک نامدار بوتنت۔ آئیءِ نامئیں نظم ’’روچ ء کئے کُشت کنت‘‘، یک ہنچیں پربندے کہ میان استمانی ترقی پسندانہ شائریءِ تہا یک بے مسالیں نمونہ یے زانگ بیت۔
روچء پاکیں کُشگ
رژنء بندی کنگ
کسّی طاقت نہ انِت
کسّی طاقت نہ اِنت
سیہ شپ ءِ کوچگاں
بزگیں شپ چراں
مُپتء لاڑو جتگ
شاتکامی کتگ
روچ درکئیت ہمک
سُہبء جلوہ دیان
مستءُ نعرہ جنان
’’سیہ شپءِ پُسگاں
من یلیں فیسباںؔ
سولیں ارنستواںؔ
دائما زندگاں
گوں وتی شنزگاں‘‘
ہرجاہ تالان کنت
سولیں ارنستوؔ ءِ
پُلیّں بچکندگاں
روچء کئے کُشت کنت؟
رژنء کئے داشت کنت؟
	اکبر بارکزئیءِ شائریءِ یک خاصیں سپتے آئیءِ لوزانی گچین کاری ءُ کارمرزی اِنت پہ مسال ء اے شئرء بچار ات کہ ماھکانءِ لوز چونیں ڈولداریں رھبندے ء کار مرزئی کتگ:
شنزگا اِنت ہرگورء مہہ دروشمانی ماھکان
کوچگء سیاہیں شپءِ روک انت سرانی ماھکان
ماڑیانی دل تہاریں شپ پرستانی سرا
روچے آخر سوب گندیت کُڈکانی ماھکان
دورنہ انت آروچ ، چو استارءُ پوراں سمبہیت
مے شلیؔ، شاریؔ، سدوؔ، مہنازؔ، جانیؔ، ماھکانؔ
الماں روچے منی گل بوہیں کُلء شنگ بیت
پُل گُدءِ بانوری مِسک ءُ مہلبانی ماھکان
	اکبر بارکزئی ءِ پیما استاد عبدالمجید گوادریءِ شائریءِ بُنی لیکہءُ مقصد ھم گنجیں دیارءِ مہرءُ دوستیءُ زلمءُ زورانسریءُ پندلءُ پلینڈیاں گوں کُنّت اِنت۔ بلے وتی فکرءُ نظریہءِ جار جنگءُ جوش ءُ جوزہ ءِ تکء آچہ میر گل خان ء نزیک تر انت، گنجیں گوادر آئیءِ وابانی بانور انت ۔ آگوادرء بلوچ ڈیہہءِ دلءُ جگر زانت۔ آقومی سرزمینءِ ڈنءُ ڈگاراں ڈنیگانی دستا دیگء قومی ڈوھے لیکیت۔ آئیءِ شائریءِ تہا وڑ وڑیں تہرءُ رھبند است انت بلے درستانی بُن دار ’’بلوچ‘‘ انت۔بلے شائرءِ فکرء ’’بلوچ‘‘ایوکا یک ٹک یا قومے ءِ نام نہ انت بلکیں یک ہنچیں انسانے ءِ نام انت کہ آئیءِ اندرء یک سپاءُ پلگارءُ باکرد ءُ بامردیں انسانے ءِ درہیں سپّت ءُ شری موجود بہ بنت ۔ یک ہنچیں انسانے کہ آئیء وتی سرزمین، وتی قوم ءُ مہلوک ، وتی مُلک ءُ مچکدگ ،وتی درچکءُ کوہ، کہ استاد ایشاں ’’مرز بوم‘‘ ءِ نامء دنت ، چہ ہر چیزء دوست تر بہ بنت۔ یک ہنچیں انسانے کہ آ نزورءُ بے وسءِ دوستءُ ہمراہ ءُ زالمءُ زورانسرءِ دیما چو کوہء مکّ بہ بیت۔ اے ہمے ’’بلوچ‘‘ انت کہ شائر پرائیء گنوک اِنت ۔اے ہمے ’’انسان‘‘ انت کہ شائر پرائیءِ شوھاز ء سرگردان انت ۔ بلے وھدے شائر ماریت کہ اے مردم کہ مروچی وتارا بلوچ گشیت آ’’بلوچ‘‘ نہ انت کہ شائرءِ فکرءُ نظریہ ءِ بنیاد انت گڈا آسک دل پروش ءُ دل تنگ بیت ءُ آئیءِ مارشت ترندیں شگانءُ ٹاکورانی رنگء درکاہنت ؂
گلگ مکن مئے ھنکین درآمداں بُرتگ
چراگ ماوتی کُلانی دستِ وت کُشت انت
اے ٹپّ ءُ زیّم دلء جندءِ ھمبلان داتگ
بے لجیّں زّرء توار مادرءِ پھک ھاموش کُت
مئے جندءِ ڈیہہء درآمدنوں مارا جست کننت
’’شماکے اِت، چیا اتکگ اِت، کجا نند اِت‘‘
مئے سرزمین مئے ڈیہہ، مئے گلیں مرزبوم!
مجیدؔ دا محشرء بندیگ ءُ وار ءُ بژنیگ بوت
	چو ایدگہ بازیں شائرانی پیما استاد عبدالمجید ھم چہ مُلّافاضلء سک اسر مند اِنت ءُ آئیءِ شائریءِ سرامُلّاءِ رنگ ءُ اسر باز انت۔ آئیء مُلّافاضلءِ شائریءُ زبان زانتیءِ ساڑاہگ ءِ واستا بیستءُ یک بندانی یک گالے نویستگ کہ چریشیء چیزے بندشمے دیما پیش کناں ؂
رُمبیت زِرکؤش سارت کشیّں وھدے نیل بومیں زرءِ
گئیرئی گون انت پہ بلوچاں، فاضلءِ، راج شائرءِ
گالءُ دانکءِ باڑھی چکاس ءِ پُلیں دربرءِ
شدر ءُ لالءُ گوھریں گالانی مِسکءُ عمبرءِ
نرمءُ نازرکیں دلانی زور بریں جادو گرءِ
ٹیٹلیں پربندگانی دل ہرودیں ساحرءِ
دیم دنت رّبالواں گوں گپاں چیریں ھاترءِ
پسو ء دوست ءِ وداریت ، بُرز بالیں کوترءِ
نام ئی سلطانیں چوروچء زاہر انت بختاورءِ
بادشاہی شائری انت آنمیرانی سرءِ
پگرئی دانا انت ءُ تچک انت شاہسواریں بوھرءِ 
نام ئی شھموکیں سپاہ انت پہ مدام ، راج دپترءِ
گال ئی ایرنت راجءِ دیما ، سد دوسد سال پیسرءِ
گوں مسالاں گوھر یناں اسپ ءُ تازیءُ ھرءِ 
واجہاں ھُشکاوگانی دنت حالء جمبرءِ
روچ سرءِ نندوکاں مستاگ، منھانی گوات گِرءِ
	 من اپسوزیگاں کہ چہ وھدءِ تنگی ءِ سوبء اے دورءِ ایدگہ شائرانی ، خاص عطا شاد ، ملک طوقی، صدیق آزادءُ مولوی عبداللہ پیشنی ءِ بابتء وتی لیکہءُ مارشتاںءُ بلوچی شائریءِ دیمرئیءِ تہا آھانی بہرءُ کِردءِ گپ ءُ بیاناں سرسند کنگاھاں۔ نوں من اشتاپ اشتاپء وتی نبشتانکءِ گڈی بہر بزاں بلوچی شائریءِ نوک تریں دورءِ نیمگا کاھاں کہ منی جندء 1980ءِ سالء نویستگیں وتی کتابےءِ تہا اے کاروان ءِ سروکءُ سرخیل بشیر بیدار کتگ ات من انگت وتی ھبرءِ سرا اوشتاتگاں۔ البت قریب 36سالانی اے مدتء پد اے کاروان ءِ تہا بازیں نوکیں نام دیما اتکگ انت کہ چریشاں چیزے نام کہ آوھدی شائریءِ پڑء نوک گام اتنت، نوں آبلوچی ءِ منتّگیں ءُ گچینی شائرانی ردء زانگ بنت۔ اے گڈی کاروان ءِ تہا بشیربیدار ء ابید جی آر مُلّا، غنی پرواز، محمد بیگ بیگل، مبارک قاضی ، بانل دشیاری ، عابد آسکانی، ابراہیم عابد، پیر بخش پیرل،اکرم صاحب خان، انور صاحب خان، شہید صبا دشتیاری، اے آر داد، مبارک علی ، غلام حسین شوھاز، اللہ بخش بزدار، منیر مومن ، منظور بسمل ، پیر ل شے تگری، یار محمد ساکم ، فقیر شاد، اسحاق خاموش، سلطان قیصرانی، میجر مجید، اسحق بلفتی، ظفر اکبر، نثار یوسف، گل محمد وفا، میرعمر میر، علی جان داد، مجیب مجاہد، ممتاز یوسف، عارف عزیز، ارشاد پرواز،امیر دوست، جمیل دیدارءُ ایدگہ بازیں نام ہوار انت کہ اے وھدے چہ منی دلء شتگ انت۔ چریشان ابید منی جندء ھم چیزے شعرءُ نبشتانک ءُ کتاب نویستگ ۔قبلئی بلوچستان ءِ نامداریں شائرانی تہا مولوی عبداللہ پیشنی ء ابید اشرف سربازی، عبدالوھاب دامنی ، حاجی لعل محمد پسابندنی ، تاج محمد طاہر، اصغر آزگ، خدا رحم شکل زئی، ایوب ایران نژاد، وھاب صلاح زئی، آریا بلوچ، خالدایران پناہ،عارف سربازی، کریمداد کزوری، غلام حیدر کزوری، عبدالحمید ایران نژاد، عبدالرؤف مُلّازئی، واحد راھچار، قیوم گمشاد زئی، عبدالوھاب ایران نژاد، قادربخش آپسالان، مُلّا چمّل ، بابل ھمراز، علی بخش دشتیاری، غلام بہار، مولا بخش الٰہی ، فاروق ھوت، مولا بخش پیک، یوسف انیسءُ دگہ بازیں نام گون انت۔ اے ٹکءِ شائرانی تہاچہ بشیر بیدارءُ جی آر مُلّاء ابید مبارک قاضی ءُ غلام حسین شوھاز ء اولسی تکء وتارا منائینتگ۔ اے چہاریں شائرانی گفتارانی تہا اولسی ءُ راجی مارشت ءُ جوزھانی بے مٹیں کار مرزی ء ایشاں مھلوکءِ تہا سک دوستناک کتگ ۔ ا ٓھاں جوانیں لبزانکی معیارءُ کوالٹی ءِ برجاہ دارگ ء گوں ہور اولسی زبان ء شائری کتگ ، اے چاریں شائرانی بے حسابیں پربند گُشندھاں گوں سازءُ زیملاں پربستگ انت ءُ ہرکس ءُ ناکس ءِ دپء انت اے پیما ایشاں یک نیمگے بلوچی زبانءُ شائریء را اولس ءِ تہا شنگ ءُ تالان کتگ ءُ دومی نیمگا بلوچی موسیک ء راچہ وت گڑیں ءُ بے مقصدیں پربنداں رکینتگ ۔
	نوک تریں دور ءِ شائرپیشترے دورءِ سیاسیءُ راجی جیڑہ ءُ جنجالاں چہ سک باز اسر مند انت ءُ قریب درہیں شائرانی گفتارانی تہا ایشیءِ رنگءُ اسر گندگ بیت۔ خاصیں صورتء نواب اکبر خان بگٹی ، ءُ ایدگہ قومی سروکانی شہادت ء رند نوکیں ٹک ءِ شائرانی پربندانی تہا درد ءُ اپسوزءِ جلشک سک باز گندگ بیت چوکہ نواب بگٹیءِ نامء نویستگیں مبارک قاضیءِ اےء شئر انت ؂
دان کوچگاں آسے بلیت تو زندگ ئے
داں بُرزء استالے چمیت تو زندگ ئے
داں آسمی پُلّے سرپیت تو زندگ ئے
داں کوھسراں گرندے کپیت تو زندگ ئے
داں بزگرے پاتاں گوپیت تو زندگ ئے
داں شواM?نگے میشاں زریت تو زندگ ئے
داں رِندی دیوانے جمیت تو زندگ ئے
داں قول ءُ اقرارے ٹہیت تو زندگ ئے
داں عاشقے ارساں شلیت تو زندگ ئے
داں شاعرے شئراں گشیت تو زندگ ئے
اگں ہوریں صورتء چارگ بہ بیت تہ اے دورءِ شائراں وتی پیش رویں شائرانی راہءُ رھبند برجاہ داشتگ ءُ فکر ءُ لیکہ ءِ حساب ء ھم ھما ھانی چست کتگیں ماڑی ء را بُرز ترء برتگ۔ قومی فکرءُ سیاسی نظریہ ءِ حوالہء ہما توم کہ بیستمی کرنءِ نیامجی ء نواب یوسف عزیز مگسی ءُ آئیءِ ہمراھاں، خاص گل خان نصیرء چنڈتگ ات آئیءِ درچکء نوں شاہءُ لمب جتگ ءُ قریب درھیں ورنائیں شائرانی گفتارانی تہا ہما رنگ ءُ دروشم گندگ بیت۔ راستیں ھبر اِش انت کہ اے رنگ نوں بلوچی شائری ء ہنچو پرلچتگ کہ ہچ پیما جتا کنگ نہ بیت۔
	اے دورءِ یک خاصیں ھبرے اِش اِنت کہ شائری ءِ ہمراہیء ردانک ھم سک باز نویسگ بوتگ۔ اے نیامء بلوچی زبانءِ تہا بے حسابیں تاک، تاکبند، ماہتاکءُ کتاب شنگ بوتنت۔ چہ نوکیں شائراں بازیناں وتی شئرءُ نبشتانک کتابی صورتء چھاپ کنائنیتگ انت۔ ہمے دورء ماہتاک،’’ بلوچی لبزانک‘‘، شنگ بوت کہ آ تا اے وھدء بلوچی زبانءِ ڈولدار ءُ پلگار تریں ماہتاک زانگ بیت۔ چرے تاکءِ شنگ بوگء رند ورناھانی تہا نویسکاری ءِ ھب ءُ واھگ سک ودّت ءُ بازیں دگہ تاک ءُ تاکبند شنگ بوتنت ۔
	اے دورءِ یک سکیں جوانیں گام گیجے اے بوت کہ بلوچی زبانء را رسمی صورتء ماں یونیورسٹی ءُ دگہ وانگ جاھاں وانینگ بوت ۔ ماں بلوچستان یونیورسٹی ء اول سرء عبداللہ جان جمالدینیءِ جہدءُ جفاھانی آسرء بلوچی شعبہ پچ کنگ بوت ءُ بلوچی ء ایم اے۔ ایم فل ءُ پی ایچ ڈی ءِ ڈگری دیگ بوت انت کہ منی نزء اے یک تاریخی چیزے بلوچی زبانءِ وانینوکاں حکومتی لیول ء کارءُ روزگار رست ۔ چریشی ء ورناھاں بلوچی زبان ء وانگءُ ریسرچ ءُ پولکاری ءِ نیمگا زیات دلگوش دات ءُ اے جوانیں رجحان روچ پہ روچ ودان اِنت۔مروچی بازیں اسکالر بلوچی زبان، لبزانک ءُ دود ءُ ربیدگ ءِ بابتء ریسرچ کنگا انت۔ مروچگیں اے دیوان کہ بوگا انت، اے ھم ہمے وڑیں سرکاری فنڈے ءِ آسرء بوگء انت کہ بلوچستان ءِ ساریءِ سروزیر ڈاکٹر مالک بلوچ ء داتگ ات۔
	 گڈسرء من ہمے گشاں کہ استیں نگیگیں جاورانی سوبء بلوچ راج چوگش ئے زند ءُ مرکءِ نیامء انت ءُ بلوچی زبان ءُ لبزانک ھم وڑ وڑیں تنگی ءُ تُرپشیءُ جنجالانی آماچ انت بلے دل وشیّں ھبر اِش انت کہ بلوچی زبان ءِ تہا اولّی رند ارسمی وانگءُ زانگ ءُ ُ پولکاری ءِ بندات بوتگ ءُ بلوچستان ءِ تہا کم چہ کم دو یونیورسٹیاں جتائیں ءُ سرجمیں بلوچی شعبہ است انت ۔ چرے نوکیں چست ءُ ایراں اے ھبرءِ اُمیتءُ امکان گیش بوتگ کہ دیمترءِ سالاں بلوچی زبانءُ لبزانک ءِ تک ء پٹءُ پول ءُ ریسرچ ءِ کارانی تہا گیشی ھم کئیت ءُ گہتری ھم۔ءُ بوت کنت کہ مُلّا فاضل ءُ آئیءِ ھم دوریں شائرانی گفتارانی شوھازکاریءُ پلگارگءِ بابتء ھما جیڑھانی باروا کہ من وتی نبشتانک ءِ شروعات ء گشتگ ات، آھانی گیّش ءُ گیوار بوت بہ بیت۔ 

٭٭٭










مُلّا فاضل ءِ پنت و شون
									 پروفیسرڈاکٹر گل حسن بلوچ
	 ملّا فاضلءِ شائری ،لبزانک ءِ یک انچئیں بے بہائیں بہرے کہ آئیء مھکم ایں دودے ءِ پُژدرء ردوم زورتگ۔ ھمے دود ءِ لبزانک ءِ دراھیں تہر ،چہ کرنانی پگر ءُ ساچشتی مڈی آن پُرانت۔ مُلّاء ِشائری ء ِتہا راجی دودمانی زند ، چاگردی مئیل،اھدی پگرءِ راھبند ، ھیال ءُ واھگءِ دروشم ھوار انت۔ آئی ءِ شائری ء ِتہا بلوچ ء ِاوست، واھگ ، وشی ، گم ءُ گڑتّی،مونج ءُ ملور مان انت،ایشی سبب اش انت کہ آ ئی شائری ءِ جندبلوچ راجی زند ءِ دپتر گونگیں کتابے۔ 
گیر آرگ بہ بیت کہ مُلّا ءِ سیالی گوں انچئیں راجے ء ات کہ آ وھد ء آئیءِ گورء وتی قول ءُ قرار ، زبانءِ سر ء اوشتگ چہ وتی ساہ ء گیش ارزشت دار بوتگ۔ ھمے دود ءُ ربیدگ ءِ پُژدرء گندگ بوئگا انت کہ باز رندء چاگردی زندء ِراہبندانی پہریزگ پہ بلوچ راجء تباہی ھم بوتگ۔بلے راج ءِ ھچ باسک ء ایشی پروا نہ کتگ ءُ راجی زندءِ راھبند پہریزتگ انت۔ مُلّا فاضل یک انچئیں سروک ءُ زانتش داریں مردم ایت کہ آ بلوچ ء را زندء ِ راھبندانی دوار ساچی ء ِ سوج ء دنت۔
ملّا اے راستی ء شر سرپد ات کہ ساچشتی عمل ءِ وھدء راجی ءُ لس پگر ءُ مارشت ءِ نیامء مھکمئیں تعلق ءُ سیالی یے برجاہ مانیت ءُ آوتی راجی کردءِ دروشمء ِ جہگیری ء کنگ ء گوں ھوار، اے ھبر ء را ماریت کہ آ بائید ایں ھما میان اُستمانی پگر ءُ لیکہ کہ آ پہ تیوگیں جہان ء یکیں وڑء ارزشت دار انت وتی ساچشتی عملءِ بہر اش جوڑ پہ کنت۔ پرے ھاتر ء باز براں غیر روائیتی پکرءِ درشانء چہ ھم چکءُ پد نہ بیت بلے آ چہ وتی راج ء جتا ھم نہ اِنت ءُ آوتی وھد ءِ مزن مزنئیں چست ءُ ایرانی گواھیء دئیانء ماں وتی شائری ء ھمے پدر کنت کہ لبزانک ءِ بنکی ایں مول مراد ،مردمانی نیام ء دوستی ءُ دوزواھی ءِ رشتہ ءُ ریشگانی ردوم انت۔ پرے ھاترء آئی ءِ سر ءُ سوج پُر مگز انت۔ آ اے ھبر ء زانت کہ باز براں قومانی زند ء ِتہا بازیں انچئیں جیڑہ ودی بنت کہ چہ آھاں مردم ھلا ھوش بنت آھانی گیّش ءُ گیواری ء کت نہ کن انت مُلّا اے وڑیں جنجالانی گیّش گیواری ءِ ھم راھبنداں رمائیت۔ 
 اے وڑئیں جنجالانی وھدء شریعت ءِ راھشونی ھمیش اِنت کہ مردم وت ء را دلجم بہ داریت ءُ اشتاپیں فیصلہ مہ کنت۔ بلکنء ھما کارءِ سرپد ءُ بلد، زانتکار ، وتی سنگت ءُ دوزواھاں گوں سر و سوج پہ کنتءُ پہ چاریت ءُ رندء وتی زانت ء کار بہ بندیت ءُ آسرے پہ کشّیت کہ کجام کشک ءُ راہ شر تر انت۔ چیاکہ جہان گندئیں مردماں بازیں جہد ءُ جنجالاں پد بازیں جاورانی گیّش ءُ گیواریءِ راہ درگپتگ انت ءُ وتی تجربہ تاں وتی پدریچ ءُ اوبادگاں سر کتگ انت۔برے برے بے سر ءُ پاد یں سر ءُ سوج کہ آ سبک ءُ بے پائیدگیں دراہ کن انت بلے آھانی سرا ھم چا رءُ تپاس کنگ لوٹیت کئے زانت کہ ھمے جاور ءِ گیشگواری ءِ راھبند ھمے وڑء انت۔ 
سر ءُ سوج دئیگ ءِ مانا انت کسے ء را شرو جوانیں سوجے دئیگ ءُ راھبندے پیش دارگ ءُ نیکی یے کنگ انت۔بلے باز براں چوش بیت کہ مردم ھمے احسان ءُ نیکی ء ارزشت نہ دئینت۔ " بازیں مردمے وتی مسترِینانی پنت و سوجاں گوشدار انت ءُ آھاناں قبول کن انت ءُ آھانی سرا کار کن انت کہ چریشی ء آھاناں فائیدگ رسیت۔ اگں زوتیں فائیدگے مہ بیت گڈاں دراج مدتیں فائیدگ ھتمن بیت۔ بلے باز رندء چوش ھم بیت کہ ناسرپدئیں مردم چہ وتء مستر ءُ زانتکاراں چہ وتء دانا سرپد بنت ءُ اے گوشء ھشک کن انت ءُ آ گوش ء کشّ انت۔ پنت ءُ سوج ءِ بنکی ایں مکسد دومیءِ راھشونی ءُ راستیں راہ ءِ سرا آرگ انت۔ چریشی چہ دومی ء را فائیدگ رسیت۔ اداا ھاسیں ھبر ھمیش انت اگں کسے پنت دنت گڈاں بزانے آئی ء را ھُب ءُ واھگے ھست، آئی ء را گوں تو مہر انت۔ 
http:www.express.pk/story/(26397:12/11/2016) dateaccess
کوتا زانت ایں مردم ھر وھد ء ھمے پوہ بیت کہ آھانی زند راھبند شر انت ءُ آ کسّی سوج ءِ مھتاج نہ انت بلے دانائیں مردم ھر وھد ء نصیحت ء گوشدارانت ءُ ھما پنت ءُ شونء چہ راھشونی ءِ پہنات ء کش انت عمل کن انت۔ ھمے ھاترا آزمانی کتابانی تہء اے ھبر ءِ سرا زور دئیگ بوتگ کہ سرءُ سوج گوشدارگ بہ بنت ، چہ آھاں راھشونی گرگ بہ بیت ءُ تنکہ نوکیں اوبادگ ھِیل پہ کن انت تنکہ آ دانا بہ بنت۔ 
شائری چی یے؟
وھدے گپ شائری ءِ کئیت گڈاں چارگ لوٹیت کہ شائری چی یے ؟ چیزے ءِ زانگ ءُ پجارگ ء را شائری گشگ بیتءُ شائری ءِ بن زہ شئیر انت۔ بلے گالوار ءِ ھسابء، پہ زانت گال ءِ پربندگ ء را شئیر گشگ بیت۔ ہمے پربند مارشت ءُ واھگ ءِ تند ء گوں بندوک انت ءُ ویل، واقع،جاور ءُ جاورال ءِ ھالء دنت کہ ہمے جیڑہ وہدے زِردءِ تاراں سُرین ایت گڈاں شیرکِنءُ براہداریں لوز ،گال ءِ دروشم ء شہمنت۔ ہمے درپشوکیں گالانی پربندگ ءِ نام شائری انت۔ شئیرھیالء را لوزانی دروشمء دنت ،ساچیت ءُ سارائیت۔ بلے لکھاں ءُ کروڑاں گال پربندگ بوتگ انت کہ آ شئیر ءِ راھبنداں گو ں مئیل نہ ور انت پرے ھاترء شیئر گشگ نہ بنت۔ 
شائر وتی سد''احساس" ، جزبگ، وتی چاگرد،بزاں کش ءُ پہنات ء ودی بووکیں مٹی ءُ بدلیانء لوزانی جامگء گورء دنت ءُ وتی مارشت ءُ چم دیداناں شیئری دروشم دنت۔ 
انسان وھدے قدرتء ِساچشتاں گندیت و چاریت ءُ نوک نوکیں شئے آں جوڑین ایت ءُ ساچشت ٹاہین ایت ہمے جوڑشت ءُ ساچشتءِ عمل ءِ چار ءُ تپاس ءِ راہبند ءِ وھدء بازیں مردمے وتی زردء ِ پاہار،پگر ءُ ھیالاناں درشان ءِ راھبند پٹیت۔ ھیال ءِ درشانی ءِ راہ ءُ راہبند جتا جتا بنت بلے لبزانک کار ءُ شائر چہ ایندگے مردماں گیش حساس تر بنت پرے ھاترء آوتی ھیالاناں لوزانی جامگ ء گورء دئینت ءُ ساچشتی دروشم ء نکش اش کن انت۔ شائر وتی جزبگاں شئیری کالبانی تہا مان کن انت ءُ نویسکار ردانک ءِ دروشم ء وتی مارشتاں ریدگئیں وڑئیے ء  ردءُ بند دئینت۔ وہدے کہ بازیں ازمکارے نکش ءُ نگاری، بازینے زہیرونک ، نازنیک،رکس ءُ موسیقی ءِ سورتء وتی دلءِ پاہاراں درشان کن انت۔ 
ماں چاگرد ء بازیں مردمانی ھیال انت کہ شئیر ءُ شائری ءِ مول ءُ مراد ایوکء مردماناں سواد پجارینگ انت۔ شئیر ءُ شائری ء چہ مردم ءِ دل وش بیت بلے چریشی ء ھچ دگے چشئیں پائیدگے نہ رسیت کہ مردم ءِ زند ءِ تہہ ء گہتری بئیت۔ چوش کہ اگں کسے ڈاکٹر یا انجینئر ے بیت آ راجمان ء را پائیدگ دئینت۔ اگں کسے ءِ ھیال ء اے ھبر راست انت گڈاں بہ زانے کہ آ، رد انت۔شائریءِ ارزشت ءِ باروا باز گوشگ ءُ نوشتہ کنگ بوتگ۔ اے درگت ء نوزدھمی کرن ءِ نامداریں سائنس زانت چارلس ڈارون کہ دیمرئیءِ باروا آئی ءِ پٹ ءُ پولی کار کہ زند ءُ ساہ زانتی ءِ پڑء بنکی ایں ارزشت داریت کہ پیراں سری آئیء وتی سنگتے ء نمدی یے راہ دات کہ آئی ءِ اکّر چوش انت۔ 
"Up to the age of thirty, or beyond it, poetry of many kinds, such as the works of Milton, Gray, Byron, Wordsworth, Coleridge, and Shelley, gave me great pleasure-85But now for many years I cannot endure to read a line of poetry;-85My mind seems to have become a kind of machine for grinding general laws out of large collections of facts-85and if I had to live my life again, I would have made a rule to read some poetry and listen to some music at least once every week-85The loss of these tastes is a loss of happiness, and may possibly be damaging(injurious) to the intellect, and more probably to the moral character, by enfeebling the emotional part of our nature."(Francis Darwin, 1892: 51-52) 	 
	" سی سال ءِ عمر یا انگہ لہتئیں سال رندا ہم شائریءِ بازیں تہرے کہ آ ھانی تہا ملٹن، گرے، وڈزورتھ ، کولریج اور شیلے ء ِ کار ھوار انت منا باز دوست اتنت نوں بازیں وھدے گوستگ کہ من شائری ءِ یک ردے ھم نہ ونتگ ، بلے منی مجگ مالومداری ءُ قانود انی مشین جوڑ بوتگ۔ نوں اگہ من ء دگے زندے بہ رسیت گڈاں من ھمک ھفتگ شائری ءُ میوزیکءِ گوشدارگء وتی زند ءِ المی ایں بھرے جوڑ کن ایں۔ اگہ اے ھُب ھلاس بہ بیت گڈاں ھکی ایں وشدلی ھلاس بہ بیت ءُ اے وڑء مردم ءِ جزبگ نزور بیت ، آئی ءِ ذہن ءُ ھاس اخلاق ء تاوان رسیت۔" 
بلوچی زبانء پربستگیں گال بزاں" پربند" ءِ واستہ شئیر کار مرز بووگا انت۔ پربند باز پہنات ءُ باز تکئیں گالوارے، پرے ھاترء ادا شیئر کارمرز کنگا اوں ۔ لوزشئیر، مانا ءِ ھساب ء لال ءُ یاقوتء ِ کمائیگ ء گشگ بیت۔ماں بلوچی ء لال، یاقوت ءُ مروارد ء ِ کمائیوکیں نامدار تریں شائر مُلّافاضل انت۔
 	"ھزار آں کسان ءُ بے نامیں شائر آنی تخلیقی مڈی ء ِ جونانی انبار ءِ جوڑ بوھگ ء پد مزن نامیں شائر ودی بنت وھد ءِ جاور شائر ء را ھیل دئینت ءُ نامدار کن انت بزاں مزنیں شائر بوھگ ء پیسر شائر وھد ءِ سکی ءُ سوریاں چہ سر پد بیت۔ اے ھبر الم ء راستے کہ شائری ھدائی دادے بزاں اے سنچ ءُ لائقی ھر کسی گورانیست ایں بلے ھدا ءِ اے داد ھما وھد ء درپشیت وھدے آئیے واھند ءِ گورا راج ءِ لبزانک ساچانی مزن کساس ایں ساچشت ے بہ بیت۔ ھچ اھد ءِ اولی شائر مزن ءُ نامدار نہ بوتگ انت بلے مزنیں شائرآن ء وتی وتی اھد بزاں دور ءُ باریگ ءِ سروک لیکھگ بیت۔ چہ زمانگ ء ھمے دور برجاہ انت۔
	مزنیں شائر ھما انت کہ آ زبان ء بلد ءُ سر پد بہ بیت ، شائر ی ءِ تیکنیکاں بہ زانت ، دانا ، سر پد ، پراہ ءُ شائیگانیں رژنے ءِ ِواہند بہ بیت ، وتی اھد ءُ آئیوکیں جاور آں سر پد بہ بیت ءُ آھانی گندچاری ء پد وتی ھیال ءُ لیکھ آں وتی جند ءِ شائری ءِ زبان ءِ براھدار ءُ زیمل گونگیں لوزآنی لڑ ء انچو بہ کمائیت کہ ھدائی داد درانگاز بہ بیت ءُ وانوک بہ ماریت کہ شائری و حدائی دادے ،بلے بید چہ جہد ءُ کوشت ، علم ءُ زانت ، سنچ ءُ لائقی ء ھچ کس فاضل نہ بیت بزاں مزن نامیں شائر ینہ بیت۔" (گل حسن ، 2008 : 36)
	سید ھاشمی ء "شھلّچہ کار"ءِ تہا نوشتگ" شھلّچہ کار ءِ لچھانی باروہء گپّ جنگ باز مزنیں زانتکاری یے لوٹ ایت، اے کار انگت ھم پہ اے نیمونء گران تربیت کہ مارا آئی ءِ سک کمّ لچہّ دست کپتگ ءُ آ ھم کپیّ چُنڈی، چہ بے وانندگیں پھلوان ءُ چنگیاں ، پہ دل یات کرتگیں لچّھاں گیشتر انت۔" (ھاشمی ، سید، 2013: 22)
	وھدے مُلّا فاضل ءِ نام دپ ء کئیت گڈاں ھیال یک انچیں شائرے ءِ نیمگ ء روت کہ آ بائد ات بلوچ ءِ مستریں شائر ءُ راھشون بہ بوتیں۔ پہ راستی مُلّا فاضل ء ابید مئے شائراں چہ دگے ھچ کس راجی شائر گشگ ءِ کد ء سر نہ انت۔ 
ھر سھر اترام بنت نیل ءُ پرا مرزیں سھاب
پنجر ءُ ایستادگ انت چہ ھر دیار ء بے ھساب
	آئی ء ِ کارمرد کتگیں لوز بلوچی زبانء ِ سیرآپی ، تاکت ءُ مھکمی ء ِ گواھی ء دئینت۔ مُلّا فاضل یک انچئیں بے دروریں آدینکے کہ آ بلوچ ء ِ واھگ ء ِ پجار انت، بلوچ ء ِ زبان انت، آئی مارشت انت، چاگرد انت، سرڈگار انت، پاکیں مہر ءُ دوستی انت، براھداری ء ِدروشم انت۔ بلکنا ما کہ گشت کنئیں کہ آ ایوکیں ھما آدینک انت کہ آ سرجمیں بلوچ ء یک سرء پیش داریت۔ 
 پنت، سر ءُ سوج
	مُلّا فاضل ء ِ پنت ءُ نصیحت کہ آئی ء ِ شعور ء گُشے یا سماء ء ِ ردوم گشے، وانندگ ایں چاگردے ء ِ مرعون منت انت۔ اِدا مُلّا ءِ پنت ءُ شون دو بہرانی تہا بہر کنگ بنت۔ مُلّاء ِ گال گفتار انی اولی بہر ہما انت کہ آہانی تہا پنت مان انت بزاں سوج انت ،نصیحت انت۔اگہ ہیرت چاری کنگ بہ بیت ہمے ہبر دراہ کنت کہ اے دراھیں شیئر موضوعی انت۔ اے شیئرانی تہا مُلّا وتی راج ء را راستیں راہ ء رمائیت۔ مُلّاء ِ سر ءُ سوجی گفتارانی دومی بہرء ِ تہا ہما شیئرہوار کنگ بنت کہ آہانی تہا دور گندی ءُ پیش گوئی مان انت کہ ایشانی تہا گیشتریں شئیر معروضی انت۔
	مُلّا فاضل ء ِ شائری سرءُ سوج، زانت ءُ دانائی ء ِ ھزانگ ء ِ منجّلے ،ھزانگ پُریں منجّلء چہ مُروادانی درگیجگ ء ِ ہاترہء زانتش، پگرءُ تدبر پکار بیت۔ سدپ ءُ مُروارد انی درگیجگ ء پہ بائید ایں وتی تچ ءُ تاچ ء سرجمئیں وڑےء پہ کن ایں۔
	اِدا پنت ء ِ مانا راھشونی ء ِ زورگ بوگا انت۔ پنت دئیوک رمائیگ ء انت کجام راہ پہ بلوچ راج ء جوان انت ءُ کجام کشک گار ءُ بیگواہ کنت۔
 راجی ھمتپاکی ءِ پگر
	بلوچ راج ءِ سرجمئیں تاریخ چہ نا تپاکی ءُ برادر کشی ءِ سیل ئیں نادراھی ء پُر انت۔مُلّا وتی اھد ءِ واندگانی سرپء ھوار گندگ بیت۔ آ ئی ءِ پگر وتی وھد ءِ اجتماعی دود ءِ برخلاپ انت ءُ کہن ءُ سڑتگ ئیں رسم کہ آ ناتپاکی سبب انت آھانی ھلاپ ء یاگی جوڑ بیت۔ 
	’’ مُلّا فاضلءِ شاعریءِ لہتیں تکءُ ُپھنات‘‘ءِ تہا نوشتہ کنت ’’مُلّا فاضلءِ نام کہ گرگ بیت تہ دلگوش ماں بلوچی شاعریء اتکگیں یک سرجمیں آشوبےءِ نیمگ ء روت۔مُلّا فاضل ایوکا یک شاعرےءِ نام نہ اِنت،یک نوکیں بدلی یےءِ نام اِنت،آئیء گوں وتی شاھیگانیں پکرءُ زانتکارین سسا ء بلوچی شاعریءِ دامن پراہ ءُ شاھیگان کتءُ راجءِ قدیمین قدرءُ قیمتانء نوکیں پیمےء دیمء آورت۔مُلّا فاضل ھشکیں شاعرے نہ بوتگ بلکیں یک ھورت گندیں تاریخ زانتے بوتگ۔، راج دوستیں زانتکاے بوتگ، لوز زانت ءُ کواسے بوتگ ، لج داریں بلوچے بوتگ۔مئے قومءِ تاریکی گوھر قیمتیانی پھریزوک ءُ دیم ء آروک بوتگ۔مئیبے حیالیں تاریخی رولءُ بے مٹیں دودءُ ربیدگانی ستون ءُ سیمبل بوتگ۔" ( غلام فاروق،2008: 42)
	مُلّا فاضل چو ھمک سچائیں شائر ئے ء وتی پگر ء  مہر ءُ دوستی ءِ ململ ء پالائیت ءُ نازرکئیں لوزانی گوناپ اش دنت ءُ بلوچ راج ء را تپاک بوگ ءُ چہ وتی سر ڈگار ء زورانسری ءِ ولگوجی ءُ ایمنی ءِ برجاھی ءِ سکینء دنت۔" مُلّا پازل ءِ شائری ءِ تہا رومان ء ابید قومی تپاکی، بلوچی قدر ءُ قیمتانی برجاہ دارگ، ہوری ءُ یکجائی ، چہ دڑمناں بیرگیری زلم ءُ زورانسری ءِ دیما اوشتگ ءُ پہ ھر وھدی ایمنی ءُ سلامتی ءِ ھاترا ادارکی جنجال ءُ مشکلانی چست کنگ ءِ سوج رسیت۔" (بلوچ غلام فاروق ، 1982: 36) "مُلّا پازل ءِ شائری ءِ تہا اوست، اُمیت، واک، جہدءُ کوشست، آگہی ءُ ہڑاری وتی پادانی سرا اوشتگ ءُ وھد ءُ باریگ ءِ لوٹانی مطابقء روگ ءِ شون ءُ دروشم گندگا کاہنت" (بلوچ غلام فاروق ، 1982: 37) 
	اے درگت ء مُلّاّ ءِ اے شیئر کہ اشرف سربازی ء درگپتگ ءُ اُلس ء چاپ کتگ ات۔ سید ہاشمیء اے شیئرچہ ہمودا زرتگ ءُ وتی کتاب شھلّچہ کار ء ھوار کتگ۔ ھمے شئر ءِ جہل ء نوشتگ کہ شیئرءِ باروا گوں واجہ اشرف سربازی ء سر ءُ سوج کنگ لوٹیت بلے نوں آ وھد گوستگ۔ 
	اے شیئرء ِسرحال " گلگ" انت ءُ بلوچ ء ِ تبء گوں ھم دپ انت۔ مُلاّ ء ِاے راجی گفتار ءِ بن گپ آجوئیں وطن انت۔ اے شیئر اگہ سرجمی ء واننگ بہ بیت گڈاں ایشی پوہ بوئگ گران نہ انت۔ آئیء ِ گلگ گشے گوں حدا ء ھمیش انت کہ تو ھر کس ء را آجوئیں ڈیھانی واھنند کتگ بلے ما را ملکے نہ داتگ۔ ھمدا گڈ سر ء اناگتء مُلاّ وتی گلگ ء بس کنت چیاکہ آ سرپد بیت کہ مملکت ءِ آزاد نہ بوئگ ءِ بنکی ایں سبب نا تپاکی انت۔ برات برات ء ِ دژمن انت۔ ھر کس وت ء چہ دومی ء شر تر ءُ برز تر انت۔ ھر یکےءِ ھیال ھمیش انت آ ھانوادگ تر انت۔ مُلاّ سرپد بیت کہ گلامی ، بے وطنی، جہانی سندء گم نامی، شوم سری ، بیش کاری، بے سمائی، واری ، بزگی، تنگدستی سبب یکے۔ آ ایش انت ھر کس وتء را چہ وتی برات ء شر تر پوہ بیت۔ درآمد ء سر ء سوار کنت بلے برات ء نیل ایت کہ آ ازت ءُ آسودگ بہ بیت۔اِدا مُلاّ ء ِ کلوہ ھمیش انت کہ اگہ سوب لوٹ ےء ِ تپاک بہ بو ، برات براتء مہ کشیت چیاکہ سکی ء ِوھدء دگے کس ترا کار نہ دنت تھنا وتی برات کار دنت۔ 
" دوست بدار براتء گر یھودی ءُ کافر انت
دوست بدار برات ء گر چہ نا باور انت
عاقبت روچے برات پما برات ء کار کنت
وارت اگاں مالء وتی سر ءُ پراں گار کنت
سکّی ءِ روچء گوں بدیگاں کِردگار کنت
بس کن او فاضل ،دھر اِت روچے گار کنت"
							(ھاشمی ، سید ،2013: 144)
	ھمے پُژدر ء مُلاّ فاضلء ِ یک دگے شیئرے کہ چریشی ء برزء نوشتہ ایں شیئر ءِ ھیال سدک بیت ءُ گوں پکائی ء گشگ بیت کہ مُلاّ بلوچءِ راجی ناتپاکی ء چہ باز نہ وش ءُ دلپدرد ات ءُ دم پہ ساھت یکیں نصیحت ء کنت کہ وت ما وت ء تپاک بہ بیت۔

''بِراتے گوں بِراتےء کینگ دار بیت
صاحبی عقل ے روت ءُ گار بیت
کاپر ءِ ساھگے لوار بیت
دژمنیں مردانی شکار بیت"
							(شاد ،فقیر، 2013: 442)

"ناتپاکی ء چی شمارا کٹّ ءُ نپ اِنت
ایر شتگ روچءُ گند اں ماں دنیا ء شپ اِنت
ماں ھمک راجاں بُن جتیں آساں گپ گپ انت
تژن ءُ تیھار ءُ مچّی ءُ دیوان ءُ سرپ اِنت "
							(ھاشمی ، سید، 2013: 66-67 )

اے منی پنتاں زیر اِت ءُ شّر باور کن اِت
چہ دل ء براتاں کینگ ءُ کستاں در کن اِت
نے کہ چہ پیریناں بِنایے دیگر کن اِت
مولّیں تاواناں کش اِت ءُ کاراں شرکن اِت
مھر ءُ دوستی ء نے کہ پہ سیم ءُ زر کن ات
بور و کاباں گوں جنگی ھتیاراں گور کن ات
دژمنیں مرداں پدء ھما سنگ ءُ سر کن اِت
							(ھاشمی ، سید ،2013 : 65 )
	"مُلّا فاضل بلوچ راج ء را یک نوکیں پگر وھیال ءُ مادنیں راھے پیش داریت چیا کہ مُلّا فاضل بلوچانی وت ما وتی جنگ ءُ دعویٰ ، پرشت ءُ پروش ء چہ باز دل گران ءُ تکانسر ات۔ آ وتی چاگرد ءِ مہلوک ء را جہد ءُ کوشت بزاں کار ء ِ سیکن ء دنت۔مُلّا فاضل پہ زانت وتی پدریچانء پنت ءُ شون دنت۔"مُلّا فاضل دور گندیں مردم یے ات۔ ھمے دور گند ی، سر پد ءُ جاور سمائی ء ِسسببء آ وتی دور ءِ مٹ ءُ بدل ایں جا وراں چاریت پنت دنت کہ وتی واھگانی واستہ جہد بکن ایت چیا کہ واھگ ء ابید زند ءِ بارو ء گپ جنگ نہ بیت چیا کہ واھگ ءُ مارشت زند ءِ جنز ءِ بنزہ انت۔" ( گل حسن ، 2008 :38 )
مُلّا فاضل راجی مارشتاں سر پد انت پرے ھاترا آ گشیت۔
"رنداں ! اگاں شما تپاک ءُ یکجاہ بئت
تیھریں گّٹے چو تلاراں بے راہ بئت
نے کہ چہ شاھانی درء دست کوتاہ بئت
پلّیں مستاگے انت ماں بشارتّاں گواہ بئت 
گوری مال ءُ گنج ھچ کس ء نام دار نہ کنت 
آچہ مردے کہ جدّواں لجدار نہ کنت.
یک برے سستی ء دوبر وار نہ کنت
مردم داوا ء بے درِچ ءُ بے وار نہ کنت 
شکلیں واب ء دیدگاں بیدار نہ کنت
مسکاں ماں ڈالشاھیں براں آتار نہ کنت
بس کن او فاضل عاقلاں کس وار نہ کنت
عاقلیں تھنا گوں سد ء بازار نہ کنت
تیشگ گوں پولات ءِ کڑیاں کار نہ کنت
کہ چد ءُ دیم ء شائر دگہ گپتار نہ کنت"
						 (ھاشمی ، سید ،2013 : 67-68 )

"دور ھمے گڈ ء پر شما کپتگ آخر ء 
سنّت ء بند ات نند ات وتی براتانی گور ء 
اے منی سوج ءُ نصیحت انت سرجم ء 
ھمرد ء نامرد ء نبا نندا ات بے غم ء 
سُھل مہ زان ات کہ مر ات روچے الم ء 
نیکہ چہ خضر ء کاگدے گپتگ مردم ء 
برات ھما ات کہ مرتاں وتی براتانی رمء
نام اش مان ایت ماں جھان ء چو رستم ء 
تووہ ءُ پتاں چو قدیمی رندان کن ات 
ملکاں تا راج ءُ شاھاں گوں گور گندان کن ات 
پہ تفاق مچ بت ءُ وتی سنگ ء گران کن ات 
نام ء نیگان ءُ پشت پد ء فرزندان کن ات" 
							(شاد ،فقیر، 2013: 466- 468)

ھمرد گوں نامرداں نبا نندئے بے گم ء
نے کہ چہ ھدر ء کاگدے گِپتگ مردم ء
دِل نہ پّرام ئے کہ مِرئے روچے الّمء
مرد ھما انت کہ مرتگ انت براتانی رمء
نام اِش مان اِیت ماں جھان ء چو رستم ء"
 							(ھاشمی ، سید ،2013 : 65 )
پہ بلوچ راج ء مُلاّ ءِ لس ایں سکین:
	شائر ءِ دست کپتگئیں شیئر انی تپاسگ ء چہ یک چیزے پدر انت کہ آ یک دانا ءُ سرپد ایں مردمے ات "مُلّا فاضل چونا ھا عامیں مردے ات، بلاھیں مالدارے ءُ زردارے نہ ات۔ بلے آئی زبان ء آئرا چہ عامیں مردے ءِ سند ء برز ءُ بالا کنانء تہذیبی چیدگے ٹاھینتگ۔بلوچی دیوان ءُ مراگاہانی تہا مُلّا ءِ ہاریں زبان ءِ دیما کس نہ اوشتاتگ۔ مُلّاءِ گران ءُ سنگین ایں زبان ، زانت ءُ زانشت ءِ زبان ات۔ ہردانکے کہ آئی ء دراکتگ ات۔ آئی تہا علم ءُ گیدی زانشت ءِ ( wisdom folk ) ءِ زرّے چؤل جنگا ات۔" (واحد بزدار، 2008: 51 )
وپس ئے واب گِندے
ترئے باز گِنّدئے 
						(شاد ،فقیر، 2013: 466 )
	مُلّا وتی دوئیں گالانی تہا وتی پدریچاں شیوار کنت ءُ ھمے گشیت کہ آ بست ءُ شیوار بہ بنت، یک جاھے ء جاہ ءُ جود مہ بنت ۔ آ زانت کہ ھما راج کہ وپتگ ءُ واب انت آھانی واھگ ءُ مارشت پیلو نہ بنت۔ مُلّا وتی اوبادگاں سکین دنت چہ وتی ھند ء در کپ ایت جہان ء بہ گولیت۔ اگں ڈن ء درکپیت گڈاں بازیں چیزے گندیت ، ھیل کن ایت، پوہ ءُ سرپد بئے، وتی واھگانی پیلوئی ء پہ شواندت ءُ راھبند ساچت کنئے۔ 
"نوک یک شپی ماھے نہ اِنت
رنگ اُشتِری راھے نہ اِنت
کُلمیرپہ ھر ء کاھے نہ اِنت
دؤت پہ نوکرء زاھے نہ اِنت"
							(شاد ،فقیر، 2013: 354)
	برز ء نوشت ایں گالاں چہ اے راستی ءِ شون ءُ اے ھبر ءِ رمائشت رسیت کہ بائید ایں بلوچ وتی کارانی تہا ھم دپی بیارانت۔ جنجال ءُ جیڑھانی گیش ءُ گیواری ء پہ ھم دپ ایں گامگیجاں بہ زورانت ۔ ابید چریشی ملاّ وتی شئرانی تہا اے ھم پدر کنگا انت کہ سر زوری مہ کن ایت ، عقل ء کار بہ بندیت ھما راہ ء کار مرز بہ کن ایت کہ آ تا آسرے ء سر بہ کنت۔ جہل ء نوشتہ ایں اولی چاریں شئر انی چارگ ء ھمے پدر بوگا انت کہ مُلّا گڈ سری ٹیکنالوجی ءُ اوزار ءِ گیشتر منوگر انت۔ 
زال اگاں اصلی ءُ جوان ماتے "
بور اگاں پُر شو ق ءُ مزن گواتے 
تیگ ستر تیز ءُ پل ءُ سوغاتے 
پر بلوچ ء توپک عجب براتے
کس بہ بند اِیت پھر پہ چار قومء
اوّلی پہ مھرنگّیں گل اندامء
دومی پہ گولانی سبکّ گامء
سیمی پہ شیرازی مزن زھمء
چارُمی پہ آسگواریں فلک شھمء "
 						(شاد ،فقیر، 2013: 346- 347)
 
" وت گِندءُ ستائے وت را
نہ شناس ئے زبان ءِ کدرء
زوراک چو تویں ھر چند ء
باز انِت ماں گیابیں مندء''
							(ھاشمی ، سید، 2013 : 151 )
"گوشدارکہ ھبر دار بئے
ھشت ئے گڑا چار بئے
پولات ورئے سار بئے
اندوہ ءُ گماں بار بئے
رندء شرّ ھبردار بئے"
							 (ھاشمی ، سید، 2013 : 155 )
مُلّا فاضل ءِ پیشگوئیں گونگئیں پنت:
	مُلّا فاضل ءِ زبان بلدی بے درور انت۔آئیءِ شائری ءِ تہا علم زانت ءُ لوزانی براھداری چہ دراھاں جتا انت۔مُلّا فاضل ءِ زانت ءُ سما ءِ باروا واحد بخش بُزدار گشیت ’’مُلّا ءِ نگاہ چہ وتی وھد ءُ باریگ ء دیمتر ات۔ اے گپ ءِ دلیل مُلّا فاضل ءِ شیئر انت کہ آئیا کساس یک ءُ نیم سدسال پیسر آؤکیں زمانگ ءِ چست ءُ ایران ء وتی رڑن ءِ آدینک ء نکش کرتگ ات" (واحد بزدار ، 2008: 51)
انچیں باری یے کئیت منی ھوش ء
زھم جنیں مرداناں گر انت گوش ء
چابک ءُ شھمات اش بر انت ھوشء
قید ءُ شھبند بنت بے وتی کوشء
سر مزن پھریں جھل بنت میشء 
							" (شاد ،فقیر، 2013: 212)
کسّھے نوکیں پہ گڈیگاں مکالات کناں
گل گل ء شاید کہ من کول ء شھادات کناں
کحل عیناں تربت ءِ خاکِ رسالات کناں
امر ء شاھیں کردگار انت چیر ءُ سر بسیار کنت
مردء نامرد ءِ سپاھی والہ ءُ چمدار کنت
پیر مردیں آجز ء اندر جھان پادار کنت
نوجوانیں نوگلان ءُ نوھتاں اوگار کنت
درد منداں تنگدست ءُ جان سکّ بیمار کنت
بور ءِ وانتکاراں گدا ءُ سد پیادگ سوار کنت
ھلکے سوچ ایت ءُ ھم نوکیں دھے گلزار کنت
بیگناھے ء پہ دست ء زالماں سنگسار کنت
بادشاھاں سرنگوں ءُ ناکسار سردار کنت
در گم ءُ شدت کلات ءِ واجہ ء را ھاکسار کنت
کرگزاں اندر کنار ءُ توتیاں ھاکسار کنت
وار کنت "قارون" مسالاں "مفلساں" داتار کنت
کم توانءُ کم تواراں لائک ءُ نامدار کنت
عاقلاں سسّا کن ات کہ کشّ اتگ جمپاں سرے
پرنشان پیداگ نہ بیت ماتکوہ ءُ برزیں تیھرے
کائمیں راجاں نہ منتگ یک کماشیں مِھترے
نے نسب دار ایت پُشت ء نے کبیھیں لشکرے
ھاکمی دنت موجباں ، ناکسءُ بے سردرے
ھم جواب انت واجہ ء گوں زر ھریدیں نوکرے
بادشاھے ء ، وت ء را برز لیک ایت بزگرے
موسماں ھورے نہ گوارایت ناں گیابیں کھسرے
اسپ ءُ تازی سد ھزاری زیر بار انت چو ھرے
آتنک مرّیں کچی جلوہ دیان انت ھر گُورے

						" (ھاشمی ، سید، 2013 : 138-139 )
	مُلّا فاضل بلاھیں شائرے ات ءُ چو بلاھیں شائریےء آئی ء را وتی شائری ءُ وتی زبان ء ِ سرء پہر ات۔ "مُلّا فاضل ء ِ شائریء ِ کد ءُ بالاد سک برز انت۔ مُلّا چو مزن نام ایں شائرے ء وتی شائری ء ِ سرا پہر بند یت۔ چیا کہ آ گندیت کہ راجمان ء ِگہتریء ِ درگت ء آ وتی کرد ء گوں انچیں تاکت ےء پیش دارگء انت کہ آئی ہمے تاکت ابدمان انت۔ مُلّا ء ِ تاکت آئی ء ِ شائری ء ِ براھداریں لوزانی تہا انت ،بے درورئیں پنت ءُ نصیحتانی تہا انت ءُ ہمے کرد ء ابید مُلّا فاضل ء پہ زانت وتی ماتی زبان ء را پہ وتی ازم ءِ شنگ ءُ تالانی ء کار مرز کت چیاکہ آ وتی زبان ءُ شائری ءِ سرا پہر ات۔"( گل حسن، 2008 : 41)
"من بہ جزم گوں مھتران کانیں 
لفظ ء فارسی ء قصوے جوانیں 
پر بلوچی ء من عجب گشتگ 
دُر ءُ مرجان ءُ گوھروں سُپتگ
							" (شاد ،فقیر، 2013: 249)
	مُلّا فاضل وتی شائریء ِ تہا بلوچانی راھشونیء کنت ءُ آھاناں رمائیت کہ آ اقتصاد ء ِ دراھین پڑاں گوں ھوار وانگ ءِ نیمگ ء دلگوش ء گور بکن انت۔ مُلّا فاضل کتاب ءُ اقتصاد ء یکجاہ گندگ ء ِواھگدار ات۔ آ وھد کہ مُلّا ء شائری کتگ آ وھد ء بلوچ راجمان باز پدمنتگ ات ءُ آ زمانگ ء ِ آئی کلوہ مردم ء را ھیران ءُ ھبکہ کنت کہ آوھد ء ھم بلوچ راج ءِ تہا انچئیں مردم بوتگ انت کہ آراجمان ءِ دیمری ءِ راھبنداں بلد بوتگ انت۔" انچیں جاگہ ء آئی ء وتی راج ء را چو پیگمبری پنت ءُ سوج داتگ ءُ زندگ بوھگ ءِ راز ءُ راھبند ےء ِ ھم سوج داتگ ءُ سر پدے کتگ۔ اے زانتگیں گپے کہ مرچیگیں دور ء انسانی زند ء ِ گوازینگ ء ِ مستریں راھبند سے انت کہ آ چہ ھمیشانی سر ء وتی زند ء گوازین انت کہ آھاں یکّے باپار یا تجارت بزاں Business انت۔ دومی کشت ءُ کشار انت "زراعت' ' بزاں Agriculture انت ءُ سیمی علم یا تعلیم انت بزاں Education انت۔ " (شاد ،فقیر، 2013: 39)
بیا ات منی شاھی مھذبیں راجاں 
یاد کن ات منی گُڈیگیں وصیّتاں 
کشّ ات کھن ء ، ءُ کشِ ات نخیلات ء 
یا کن ات باپار ءُ شما تجار ات ء 
یا بوان ات علم ء ، ءُ زیر اِت کرامات ء
							" (شاد ،فقیر، 2013: 10)

بس کن بھادُر چِمبّری
سُرمباں مچار مثِل ھری
دُور ء بچار چو اُشتری
تحقیق کپ ئے پشت سری
						(شاد ،فقیر، 2013: 440 - 441)
گُڈی سوج
 1۔ مُلّا فاضل ء ِھما شیئرکہ آ سید ظہور شاہ ھاشمی، بشیر بلوچ ءُ فقیر شاد ء جم کتگ ءُ شنگ کتگ انت آ چارگ بہ بنت۔ شیئرانی پژدر درگیجگ بہ بنت۔
2۔ شئر انی دوار چاری کنگ بہ بیت ءُ اے ھبر گیشّینگ بہ بیت ایت کجام شیئر کدی نوشتہ کنگ بوتگ ؟ ایشی گیشّینگ ء ِ آسان تریں راہ مُلّا ءِ شیئرانی دیم پہ دیم کنگ ءُ چارگ انت بزاں تقابلی مطالعہ انت ءُ ھمے وڑ ء مُلّا ء ِ شائری ء  گوں آئی ء ِ زمانگ ء ِ ایندگے شائراں گوں دیم پہ دیم کنگ ءُ وانگ انت۔
 3۔ مُلّا فاضلء ِ ھما شیئر کہ تنے وھدی درگیجگ نہ بوتگ انت آ درگیجگ بہ بنت ءُ ھما شیئر کہ مُلّاء ِ نہ انت ءُ مُلّا ء ِ نام ء  زانگ بنت گیشّینگ بہ بنت۔ ھمے وڑا مُلّا ھما شیئر کہ دگے شائرانی نام ء  زانگ بنت آ گیشّینگ بہ بنت۔
4۔ مُلاّ ءِ لچّھانی ھما اسیلئیں تب، لوز، درشان داب ،گوناپ ءُ معیار دوار درگیجگ ءُ برجاہ کنگ لوٹیت۔ 
5۔ مُلاّ ء ِ شیئرانی زبان ء ِ تجزیہ کنگ بہ بیت چیاکہ اگن گوں دلجمی چارگ بہ بیت گڈاں ھمے دراہ بیت کہ مُلاّء ِ شائریء ِ زبان باز پہک انت، پر چہ انچیں براھداریں لوز انت کہ آھانی زانوک روچ پہ روچ کم بوان انت۔ 
اِدا لہتیں مثال پہ درورء پیش 
" ھر سھر اترام بنت نیل ءُ پرا مرزیں سھاب
پنجر ءُ ایستادگ انت چہ ھر دیار ء بے ھساب
چتری ساھیل انت سمیناں دینت دور ءُ رکاب
چو کہ کابزگی ھزان انت چہ کمیشاں تاب تاب
ششتگ ءُ آراستگ انت زیریں گوھریں درّ ء وشاب
بجری گوانگ اِنت پٹ ءُ وڈّاں پہ مشتاکاں سراب
ماں کروداں کم وران ءُ سیل وران چو آسیاب
پوتُرو بنت ، دُروہ دُروہ بنت آ الپ کدّیں گیاب
چو چگرداں سستگ انت سُیہ ڈن کڑول کنڈیں تیاب
ھمے شئر ءِ دومی بہر ھم دلگوش کرزیت۔
من پہ سر چمّاں جتگ سُیاہ ءُ سپیتیں آسکھے
ٹّٹھئی شینک ءُ استار ماہ ء چاردھے
چار زِھے برسر ھلال کبلاں ستار ءُ وسمھے
گلپ گالیچہ کزان ء  ساک ءُ بازان ء  ڈھے
گُروھگاں گپت ءُ گلاھپت رنگمیں تاکاں بھے
توتیاں دُرنگ ءُ کپاں رنگ ءُ نہ سرھالاں شھے"

	مُلّا ء ِاے رنگیں گالانی پہریزوک اگں پھلوان انت گڈاں آھانی نہ زانتکاری ء  اے وڑیں گوھر قیمتی لوزاناں ترینتگ ءُ پروشتگ۔" ھر کسے ء  کہ شھلچہ کار ء ِ گالانی بزانت نہ زانتگ آئی ء  ھمے گالانی جند ءِ رنگ ھم مٹّ کرتگ بلے آ مردم کئے بوت کنت کہ مُلاّ ء ِ گالاں دست جت بکنت۔ ھمے سبب انت چہ ھمے پھلوانانی نزانتکاری ء گالانی جند انچوش تّرینتگ ءُ پُرشت ءُ پُروش کنگ بوتگ انت کہ آیانی بُندریں رنگءِ درگیجگ ء مزنیں زانتکاری ءُ تھکّش کنوکیں جھدے پکار انت۔" (ھاشمی ، سید،2013 : 46-47 ) 
٭٭٭





شوندات:
1. Francis Darwin (1892) Charles Darwin: His Life Told in an Autobiographical Chapter & in a selected Series ot his Published Letters, Edited by Francis Darwin. London: Printed by William Clowes and sons, limited, Stamford street and Charing Cross..,pp.51-52.
2. http://www.express.pk/story/26397/accessed 13 November 2016.

1۔ گل حسن (2008) اُلس ،فاضل نمبر، اسلام آباد
2۔ ھاشمی، سید، ( 2013) شھلچّہ کار، مُلّا فاضل رند۔ سید ھاشمی اکیڈمی، گوادر
3۔ یعقوب عامل ( 2001) ، چکار ، کوئٹہ
4۔غلام فاروق،)2008(اُلس ، فاضل نمبر، اسلام آباد
5۔ غلام فاروق بلوچ،(1981) نوکیں تام ، بلوچی لبزانکی دیوان
6۔ شاد ،فقیر ،(2013) درپشوکیں سُھیل،لئچّہ کار مُلّا فاضل،کراچی
 7۔واحد بزدار،)2008(اُلس ، فاضل نمبر، اسلام آباد











مُلّا فاضل ءِ شاعریءِ سرا فارسی زبانءِ اثرات
										ڈاکٹر رمضان بامریؔ
	مُلّا فاضل رِندءِ عہد ءُ باریگ ۱۲۰۰ہجری ات۔ ہمے زمانگء دستونکءِ ربیّت عربی، فارسی ءُ اردو ء رواج گپتگ ات۔ مُلّائی عہدءِ شاعریءِ بنگپی تپاس ء اے گپّ دیما کیت کہ اے دورء گیشتریں شاعر بلوچ راجدپتر ءُ ربیدگءِ ہمراہیء ایندگہ ہمساہگیں راج ءُ زبانانی راجدپتر ءُ ربیّتء چہ اوں آشنا ءُ سرپد بیتگ انت۔ اے ردء حاص ہما واقعاتی شاعری کہ گیشتر گوں عرب ءُ فارسی دودمان(تہذیب)ء سیادی دار انت ، وتی شاعریءِ سرحال ءُ بُنگپ جوڑ کتگ انت ۔اے زمانگءِ شاعریءِ مزنیں بہرے ، اسلامی ءُ نیکراہی کسّہ ءُ واقعاتاں بندوک اِنت۔ مُلّا فاضل ءِ گورا ہم چوشیں بازیں شعر دست کپیت کہ ہمے پُژدراں نویسگ بوتگ انت۔ گوشگ بوت کنت کہ نیکراہی شاعری آ زمانگء یک لس مہلوکءِ تب ءُ مئیلءِ دروشمء دیما اتکگ ۔ چہ اے شعرانی وانگ ءُ پٹ ءُ پولء زانگ بیت کہ مُلّائی عہدءِ شاعر وتی کشءُ گورء آبادیں راج ، آہانی زبان ءُ راجدپترءُ لبزانک ءُ ربیدگء آشناءُ سرپد بوتگ انت۔ ہمے ہاترا گیشتر گمان بیت کہ آ شعری روایتء آشنا بیتگ انت ءُ دستونک اے زمانگءِ یک نام کپتگیں تہرے کہ عربی، فارسی، اردوءُ ایندگہ زباناں آئیءِ توانائیں روایتءِ شاہدی رسیت۔ 
	مُلّا فاضل کہ بلوچی شاعریءِ شاہ لّچہ کار ، شاعرانی سرکماش ءُ دگہ بازیں ناماں زانگ بیت۔ داں روچ مرچیگء نہ آئیءِ زندءِ تک ءُ پہنات جوانیء گیشینگ ءُ دیما آرگ بوتگ انت ءُ نیکہ آئیءِ شاعری استیں لسانی ءُ نگدی لیکہ ءُ لوٹانی پدا چکّاسگ ءُپارسنگ کنگ بوتگ۔ مئے گیشتریں نگدکاراں فاضلءِ شاعری ء بنگپی جہتء معنا کنگءِ جہد کُتگ بلے آئیءِ شعری ازمءِ نیمگا حاصیں دلگوش دئیگ نہ بوتگ ۔ آئیءِ شعری محاسن، چہر ، شُبین، چیدگ، اشارات، تلمیح ءُ ایندگہ شعری صنعتانی گیشگواری کنگ بوتگ ءُ نئیکہ آئیءِ لسانی تجربت شعری جوڑشتانی نیمگا دلگوشی دئیگ بوتگ۔ آئیءِ مزنی ءِ و ہمک کسانءُ مزن منّوگر انت۔بلے آئیءِ مزنیءِ بندریں سوب چی اِیت؟ اے درگتء چوشیں کارے انگتہ کنگ نہ بوتگ۔ آئیءِ شاعری بلوچی شعری ربیّتء چہ وتی ہم عصریں شاعراں چتور جتا ءُ گستا انت ۔ اے باروا ہم چشیں نگدی مئیل ءُ لیکہ ءُ آسرے دیما آرگ نہ بوتگ کہ وانوک ء جوانیں سرپدی یے بہ رسیت۔ ابید چہ واجہ بشیراحمد بلوچ ، واجہ فقیرشاد، غنی پہوال ءُ رحیم مہرء دگہ کسء اے بابتء منی حیالء کار نہ کُتگ۔ 
	سید ہاشمی ء وتی کتابءِ پیش گالء مُلّا فاضل ءُ آئیءِ شعری ازمء را جتائیں سرحال ءُ بُنگپانی ردا تپّاس اتگ ۔ اے درگتء آئیءِ’’درآمدیں گال‘‘ءِ سرحالء فاضل ءِ شاعریء دری لبز انی تپاس کرتگ ءُ اے گپّ دیما آؤرتگ کہ آ زمانگء فارسی زبانءِ لبزانی کارمرزی لس مہلوک ءِ ربیتے ءِ درشان ءِ ازمی دروشم گیش روژنا اِنت۔ ہمے پیمء آئیءِ شعرانی رد ءُ بنگیج ءِ سرحال ء آئی شعر بندات کنگءِ ازم ءُ جوھر دیما آؤرتگ۔ اے ردء شعرءِ بنگیجء ’’بیا‘‘ ءِ کیف ءُ تاثرءِ سرا تران کنان ء آئیء عربی شاعر امراالقیس ءِ مثال داتگ۔ آئی رد ءُ پیش رد ءِ علم ءُ ہُنر ءِ سرا تجربانی رنگء گپّ جتگ۔ سر ءُ بُن بندجاہءِ سرحالء مُلّا فاضل ءِ زندءِ بابتء شون داتگ۔ 
	شاہ لچّہ کارءِ ارزشت چوش ہم گیش بیت کہ اے کار کساس شست سال پیسر سرجم کنگ بوتگ ۔ پمیشکہ اے گمان ءُ امکان است بیت کہ شعر چہ مروچیگء شرتریں ڈولےء است بیتگ انت۔ چہ ہما مردماں کہ شعر گوشدارگ ءُ نبیسگ بیتگ انت ، آہانی نام ءُ ھند ءُ جاہ ءُ رمس ہم دئیگ بیتگ ۔ 
	فاضل رِند وش تبیں شاعرےء ابید یک شرّیں انسانے بیتگ ۔ عربی ، فارسی، زبانانی تہا آئیء دسترس حاصل بوتگ۔ آئیء وتی دلءِ تہہ ءِ کیف ءُ حیال گوں وتی شاعریء پدر کتگ انت۔ مُلّا فاضل ء وتی شعرانی مستانہ ، صوفیانہ ، اخلاقیات، فلسفہ ءُ نیکراہی کرداریں حیال مُچ کتگ انت ۔ آئیء اخلاقیاتءِ بہر چہ ایرانءِ مزن نامیں شاعر شیخ سعدی شیرازیء اثر زُرتگ۔ پرچا کہ فاضل ء گوں فارسی زبانء یک مزنیں ھُب ءُ واہگے بوتگ ءُ مُدام وتی شعرانی تہا سعدی شیرازیءِ درور داتگ ،یک جاہے چوش گوشیت:
بگویم اسم ء اول شاہء بر حق
خُدا وند آن جہانءِ چرخءِ فلک
سماواتءُ ثُریا تانکہ اسمک
فلک گویم رسول و دین صدّق
	مُلّا فاضل ءِ دور ءُ باریگ ء ایران دورہ مشروطیت بزاں کہ قاجاریہ دور حکومت ات ۔ اے زمانگ گرچہ سیاسی کشمکش بزاں کہ سیاسی اڑءُ جنجالانی دور ات بلے ایرانءِ ادیبءُ شاعراں گوں علم ءُ زانتء یک مزنیں مہرءُ ہمگرنچی یے ہست ات ،بلے وھدے کہ جاورحال سک باز نگیگ بوت انت گُڑا چہ ایرانء بازیں ادیب ءُ شاعردراتک انت ءُ دیم پہ ہندوستانء شُت انت ۔ چہ آہاں بازینے ماں سیستان ءُ مکرانء ہم اتکگ انت ءُ آہاں وتی اثرات بلوچ شاعرانی سرا وتی شعرانی سببء یلہ داتگ ۔ اگاں ما ہمے زمانگءِ شاعر ءُ ادیبانی سرا چمشانک بدئیں گُڑا آہانی تہا اے نام ہوار انت۔ میرزا فتح علی اخوندزادہ، حاجی بابا اصفہانی، شیخ احمد روحی کرمانی ءُ دگہ بازیں۔ ایشاں گوں وتی علم ءُ زانت حاص گوں وتی شعرءُ شاعریءِ سببء بلوچ شاعراں ءُ اے ردء گیشتر واجہ مُلّا فاضل ءِ وڑیں شاعراں سک باز اثرات زُرتگ ، چریشیء زانگ بیت کہ ایرانءِ شاعراں چہ بنگیجء مئے شاعرانی سرا وتی اثرات دورداتگ انت۔ 
	مُلّا فاضل رِند، ہم قاجاریہ دورءُ زمانگ ءِ شاعرات ، بزاں کہ نیم عہدی دورءِ شاعری گیشتر واقعات ءُ داستان گوئی ءِ سرا بوتگ ءُ شاعراں گیشتر وتی راجءِ سرمچاری ، جنگی قصہ ، (رزمیہ شاعری) ءُ رومانوی (عشقیہ شاعری) ءُ حاص فاضل ءِ زمانگء نیکراہیءِ سک باز اثر بوتگ، مُلّاء دُرّیں نبی ﷺ کہ وھدے معراجء روت ءُ سر بیت ، گُڑا اے بابتء فاضل کہ نیکراہی ءِ منّوگر بوتگ ءُ چہ شیخ سعدی شیرازیء ہم اثرمند بوتگ ۔ وتی شعرءِ تہا چوش گوشیت: 
داشتم دست تضرّع با خدائی لم یزل
عرش ءُ کرسی ءُ ثُرّیا سکّہ زدن روزء اول
نفسّ اندر چار صحیفہ نقش ارساں غزل
است فار نار جہنم حالدین بد عمل
	مُلّا فاضل ءِ شعرانی سرا گیشتر اثرات فارسی زبانءِ است انت، پرچا کہ فارسی زبان چہ بنگیجء علمی ءُ نیکراہی زبانے بوتگ ءُ روچ مروچی ہم ہست انت۔ مُلّا فاضل ءِ شعرانی تہا فارسی زبانءِ اثرات چہ اے شعراں ہم جوانیء گندگ بوت کنت ، آ گُشیت:
من کہ سبحان الذی اسریٰ اول یات کناں
گوھراں بارین دہنء وصف آن ذات کناں
بلکیں چرا حیواناں رہیں خضرء مُلّاقات کناں
	مُلّا فاضل ءِ شعرانی سرا فارسیءِ اثرات تاں کجام کچء ہست چہ اے وڑیں شعراں زانگ ء پدّر بیت اِنت۔ ادیب ءُ زانتکار آئیءِ فارسی زانتیء جوانیء سرپد انت ، اے راست انت کہ مُلّاء وتی گیشتر یں شعرانی تہا فارسی زبانءِ لبز سک باز کارمرز کُتگ ، بلے دومی نیمگا آئیء ہمے کارمرز کتگیں لبز ھما بے کچّءُ کساسء راستیں گال انت کہ اے گپّ ءُ گال مہلوکءِ لوٹ ءُ واھگ ہم بوتگ انت۔ ہمے ہاترا مُلّا فاضل ء اے وڑیں گال وتی گیشتریں شعرانی تہا آؤرتگ ءُ کارمرز کتگ انت ، دگہ یک گپّے ایش انت کہ آئیءِ اے درستیں گپّ ءُ گال چہ نیک راہیء دریں یاکہ جتائیں گپّ نہ انت۔ اے ہم زانگ بیت کہ اے وڑیں کار دگہ شاعراں کت نہ کُتگ۔ 
	فاضلء چینچو ءُ چہ کجام مکتبء ونتگ ، اے باروا بازیں سرپدی نیست۔ البت اے گپّء درست زان انت کہ آئیء بید چہ بلوچیء فارسی ءُ عربیءِ سرا مزنیں دزرسے بوتگ ۔ آ وتی دورءِ مزنیں شاعرءُ عالمے بوتگ ۔آئیء وتی ہرچ دومی شعرء فارسی ءِ لبز ، ترکیبءُ اصناف جوانیء کارمرز کتگ۔ چوش کہ اے شعرءِ تہا گشیت: 
این مُنادی را معنا از ھمہ اعلیٰ تر است
مدح توصیف ءُ بیان از گفتنءِ حدّء دراست
	گندگ ءُ زانگ بیت کہ مُلّا فاضلء وتی شعرانی تہا فارسی زبانءِ لبزانی آرگ ءِ یک نیمونے اے بوتگ کہ یکے وتی دینءُ مذھب ءِ ھُب ءُ واھگ اِنت، پدا دور ءُ باریگ ھما اِنت کہ دراہیں نیمگا نیکراہیءِ گپّ ءُ تران انت، حاکم ءُ واجہانی واھگ ہم گوں دین ءُ مذھب انت ۔ دومی نیمگا گندگ بیت کہ ھمے زمانگء گیشتریں شاعرانی ھُبءُ واھگ گوں نیکراہی ء انت ءُ وتی علمی قدر ءُ قیمت ءِ پیش دارگء چہ فارسیءِ گالاں کمک زُرتگ ، نوں زانگ اے بیت انت ہرچ شاعرے کہ وتی شعرانی تہا فارسی لبز کارمرز بہ کنت گُڑا آ یک شرّیں ءُ نامداریں شاعرے زانگ ءُ منّگ بیت۔ 
	اے گپّءِ گوشگ بے معنی نہ بیت انت کہ نیم عہدی شاعری کہ اے عہدءِ تہا مُلّافاضل رِند ہم ہوار اِنت ، زانگ بیت کہ مُلّا فاضل تہنا یک مُلّایے نہ بوتگ ءُ آئیء تھنا نیکراہیءِ بابتء شاعری نہ کتگ بلکیں آئیء عشقی شاعری ہم جوانیں اندازےء کتگ۔ اے صنفءِ تھا آئیء نوکیں تجربہ ہم کتگ، چوکہ گشیت :
شّدریں آھوگ ماں تنکدپیں گٹّے ننگرات
کاگدیں بادگیرءِ نفر سیاہیں چاکر ات
ؤکنڈی زرّءِ ماں گلّہ ء گوری محکم ات
	اے شعرءِ بنداں چمشانکے بدئیں گندگ بیت کہ مُلّاء ’شّدریں آھوگ‘ پہ دوستءِ پلوہء کارمرز کتگ ءُ تنکدپیں گٹّے آئیءِ پونزءِ تنکیں گرانز انی دپء چو آھوگءِ وڑا اوشتاتگ ءُ کاگدیں بادگیر پہ آئیءِ دپ ءُ کاگدانی واستہ گشتگ ئے ُ نفر پہ رِدیں دنتانانی واستہ ، ءُ سیاہیں چاکر پہ آمڑانی ہاترا کارمر ز کتگ ئے ۔مُلّا فاضل ء عشقیہ شاعری ءِ رنگ ءُ دروشم چہ ایرانءِ نامداریں فارسی شاعر حافظ شیرازی ءِ اثرء زُرتگ۔ حافظ شیرازی شاعر لسان الغیب گوشگ بیت:
اگر آن تُرکِ شیرازی بدست آرد دل مارا
بخال ھندوش بخشم سمرقند و بخارارا
مُلّا فاضل چوش گوشیت :
لال گشئے ماہے چاردہی رُکشی
یا گروکے ماں کوکِرے بشّی
	مُلّا فاضل ء چہ ایرانءِ شاعراں ءُ فارسی زبانء سک باز اثر زُرتگ، گواچن ایش انت کہ فارسی زبان برّ صغیرءِ علمی ءُ نیک راہی زبان بوتگ ءُ ابید چہ مُلّا ء اے چاگردءِ گیشتریں شاعراں اثر قبول کتگ، ہمے زمانگءِ ہندوستانءِ گیشتریں شاعراں وتی شعرانی تہا فارسی زبانءِ لبز کارمرز کتگ انت پرچا کہ شیخ سعدی ، حافظ، مولانا رومیءِ وڑیں شاعرانی نامءُ توار تیوگیں جہانء سر اِنت۔ 

٭٭٭
	















شوندات:
	1۔ ہاشمی، سید، مُلّا فاضل ءِ زند ءُ ازم، شہلچہ کار، سید ہاشمی اکیڈمی ، گوادر،2013۱ت52/51
	2۔ ہمیش ، تاکدیم ، 15
	3۔ہمیش، تاکدیم،55
	4۔ شاد، فقیر، درپشوکیں سُھیل ، تاکدیم،12،13
	5۔ ہمیش، تاکدیم 16
	6۔ہمیش، تاکدیم 89
	7۔ مُلّا فاضل ، زندءُ ازم، پولکار رحیم مھر بلوچ، تاکدیم ، 20،21
	8۔ ہمیش، تاکدیم16
	9۔ بلوچ ، ڈاکٹر عبدالصبور ، کہنیں بلوچی شاعری،
	10۔ ہاشمی، سید، بلوچی زبان و ادب کی تاریخ ، کراچی ، 1984


















-8Dچار پاس چار گم
							ممتاز یوسف
	منء گوں اے گپّء کار نیست کہ مُلّا فاضل کجاءُ کدی ودی بوتگ کجام ٹکءُ بولک، تمنءُ قبیلہ آن سیادی داریت کدءُ بالادءُ شکل ءُ صورت ء بدرنگءُ زیبابوتگ کہ نہ بوتگ یا آئی مرگءِ ہِلت گرمپکءُ نیم سرءُ سرجمیں سرئے دردء بوتگ اے بحث ء گوں آئیءِ شائری ء بندوک نہ کناں، البتء چرائیءِ شعراں ظاہر انت کہ زندگی یے پہ مڑاہ ءُ شان گوازینتگ زندءِ جہل ءُ برزی تاڑوتیلانکانء کمارے نہ کرتگ ہرچی کہ دلءِ اتکگ گوشتگ ۓِ ءُ دل ءِ مئیل گوشتگ ۓِ ۔
	سید ظہور شاہ ہاشمی کہ بلوچی ءِ تہنا اے وہدءِ ناں بلکیں آیوکیں عہدانی مستریں ریفرنسے ءِ صورتء زانگ بیت آراشہ لّچہ کارءِ نامء پہ انچاہ ء ندنت من گشاں مُلّا فاضل نا تہنا ایوکء بلوچی شاعریءِ شہہ لّچہ کاراِنت بلکین آدنیاءِ ہما چندیں شاعرانی سرپء اُوشتاتگ کہ جہانءِ شاعری پہ دائمی آہانی سرا پہر بندیت، تاں کرناں آرا وہدءِ دھنزءُ پولنگ ، لیگارءُ اندیم کت نہ کننت ۔ مُلّا فاضلءِ بابتء سید ہاشمی وتی دلءِ لہٹراں چوش درانگاز کنت:
چہ بُنگش ء دان آسرء ہر باریگ ءُ دورءِ
فاضل ماں گہیں لّچہ گوشاں کارواں سالار
فاضل کہ گھ ءُ منّگھ ءُ بے دروریں روچ اِنت
ساڑیاں گلیں لّچہ گوشاں ماہ انت ءُ استار
گال سنجءُ زبان زانت ءُ گلیں لّچہ گوشانی
بے لیکہ ءُ بے کچ ءُ بے درور اِنت سنگار
	سید ءِ ہورت چاریءُ شاہگانیں حیالء کہ فاضل کیت، گڑا آئیءِ گورء یک چیدگے ، یا نشانے ءُ پیمانہ یے کیت ، بلئے پدا پرے گپّء دل تپرکہ اِنت کہ؂
نازانت گوش انت سوتیاں لّچہ گوش گُلگال
بے زانت کن انت چنگیاں سرشاعرءُ زانتکار
	مُلّا فاضل ءِ دؤرء آئیءِ برات قاسمء ءُ ابید دگہ بازیں مردماں شعر پربستگ شاعری ءِ پڈء بورتاچی کتگ، بلے پشت کپتگ انت چندے نام کہ آہانی شاعریءِ ہراشکنوکیں گوش ءُ ماروکیں دلء ماں ترانگےء پرینتگ ، مارگےء لاچار کتگ فکرے داتگ، حیالے بکشاتگ راہے شونے داتگ زندگ بوھگ ءِ توجیلے سازتگ، ہمیش اِنت مزنیں شاعریءِ معراج ہمیش انت مزنیں شاعرءِ ذمہ واری ءُ منصب ، مُلّا فاضلءِ گورء حیالءِ نازرکی ، لبزانی گچین ، فکرءِ محکمی زندءِ درائیں تکءُ پہناتاں وتی بُن گپّ جوڑ کنگ ءُ گوں خوبصورتیء آہانی درشاں فاضلءِ شاعرانہ کمالءِ جہلانکی ءُ گڈی سیمسر اِنت۔
شپ کہ چارپاس اِنت گم چہار قسمءِ گوں من انت
قسمے چہ یعقوبی خیالاتاں زیات تر انت
قسمے چہ گران باریں گراباں سنگین تر انت
قسمے چہ الماسیں پلک تراشاں نیش تر انت
قسمے چہ نوک سنجیں کڑی سِنّداں تیز ترانت
	مُلّا فاضلء چار پاسیں شپانی غمء را گوں امروزءِ غمء انچیں وڑے ء ہمدپ کتگ ءُ پیش داشتگ گوشے لبزان ء باڈی یا جسم ءُ جانے بکشاہگا اِنت آئیءِ لبز چو ساہ دارء سُرپُر کنگا انت، ہمے شاعرانہ ازم ءِ برزتریں کنڈگ اِنت ، حسن وخوبصورتی ءِ چوشیں گران ءُ سنگینیں بیان گوشے ایوکء فاضلءِ بہرء کپتگ اے کارء ہما مردم کت کنت، کہ غمے گراں باریں گراب، نوک زینیں کڈی سِند، الماسیں پلک تراش ء بہ بنت گڈا ہما شخص جلوہ ناکی ء ءُ خوبصورتی ء گوں چونیں چمّاں چاریت ءُ چوں ماریت۔
ہروہد داب کنت نودی شل
گندیم گونگیں گرکی تل
استینءُ پیاپیں ترونگل
ارمان پہ وتی چمروکء
نشتگ ہمسرانی توکء
بروان ۓِ کمند انت نوکء
رحم کن شپ چراگ سرادانی
گنج ءُ قیمتی نیادانی
کولیگاں تئی پادانی
دوشی نشتگ ئے بے سارء
سرگوں زرنبشتیں شارء
گردن گراں بہائیں ہار
بخشاتگ ترا سّتارء
	آگشیت کہ شرّنگی ء گوں منی چمّاں بچار آلبزاں گوں الماسء تراشان کنت پہ وڑبُربرین ئے کنت، انچش کمائیت ۓِ کہ پُر معنا بنت ءُ مردمء گوں وتی ہمرائیء برانت بزاں آلبزءِ اہمیتءُ بستارء شر سرپد اِنت۔
	منی بُن گپّ ادا اے نہ انت کہ مُلّا فاضلء راجی ، واقعاتی ، رنگی ءُ جنگی شاعری کتگ یا نہ کتگ کسے فاضلءِ شاعریء کجام قالبء ہوار گیجیتاے جتائیں حبر ایت ۔ بلئے منی حیالء مُلّا فاضلء ایوکء شعر پر نہ بستگ۔ بزاں مزنیں شاعری کتگ، آئیءِ شاعرانہ شاہیمءِ آمودء بگرداں سنگ ءُ پارسنگاں انچش پہ حساب ءُ دادانت کہ انچوکا ہم لپرزگ نہ انت، ہرچی کہ دلء ۓِ کیت گوشیت، ہر چوں کہ گندیت ، ماریت آئی شاعرئیں دلءِ عدالت ء گوں انصاف ء فیصلہ بیت، بلوچی شاعریء رازبانےءُ بیانے داتگ۔ تبءُ مئیلے بکشاتگے بلوچی زبانءِ ارواہء را آسرات ءُ آسودگے کتگ، پہ شانے زندگ بوھگءِ راہے ء پرینتگ ۓِ آئیء بلوچی شاعری انچیں مُہر ءُ محکمیں بنیادے داتگ کہ بلوچی شعریا بلوچی شاعری ماں پوراں سربہ بیت بلوچ شاعر چہ فاضل ءِ اثرء وت ء رکینت نہ کنت۔ 
	مرچی ئیں مجلس کہ فاضلءِ بابتء انت پمیشکہ ادا شعرءِ سر ء تران بیت، منی حیالء اے بارگیں راہء گام کمے پدوپیش نہ بنت گڈاں ، نمانیت، مان اڈیت، بزاں مردم مان گشیت ۔ پمیشکہ سیدء چنگی ، اگازیگ ءُ شاعرانی نیامء لکیر ے کشّتگ ، ہمے ڈولء عطاشادء چہ مروچی ء بازیں سال پیش واز ، گشتانک ءُ شعرءِ درمیانءِ پرکء را گشینتگ ءُ مُلّا فاضلءِ سرا پہر بندانء گوشتگ۔
واھگءِ ایمانءِ گناہ ءِ سر پہ در انت
کس تئی بنّامءِ نہ گپت نامء پہ بدی
یا
فاضل ءِ شرکنیں شعر انت تئی بالاد ءُ بدن
شاتءِ شررنگیں حیالاں ترا گوناپ کتگ

٭٭٭














فاضل ءِ شاعری ءِ اِزمی تک ءُ پھنات
(علمِ بدیع ءِ پُژدرء)
										رحیم مہربلوچ
	چے سوب اِنت کہ یک نوبت ءُ عہدے ء بازیں شاعرءُ ازمکارانی است بوہگ ء ابید ہم وہدءِ گوزگ ء بس چندئے نام پشت کپیت ءُ ایندگہ مجاروں بیان ء چماں اندیم بنت؟نیم عہدی یامُلّائی عہدءُ زمانگ ء رودرآتک ءُ روبرکتی ہندءُ دمگانی ہمرائی ء نیامی بلوچستان ء ہم بازیں شاعرانی توار اشکنگ بیت۔بلے چہ اِیشاں گیشتریں مرچی راجدپترءِ بہر جوڑبوتگ انت نہ آہانی جندءُ زات Discussکنگ بیت نیکہ آوانی شاعری ءِ سرا بحث ءُ تران، فگری تپاس ءُ نوکیں پولکاری جاورے ودی بیت۔بس چندئے انچیں نام انت کہ آہانی شاعری ءِ سرا تران بیت،حبربیت ءُ نوکیں نگدی ءُ پولکاری امکان ءُ باوست گندگ بیت،اے درگت ء جام دُرّک،مُلّافاضلءُ مست توکلی ءِ شاعری پہ مثال پیش بوت کنت۔زانگ لوٹیت کہ آ کجام رازاِنت کہ یکیں پت ءِ چک،یکیں ہندءُ یکجاہ ء رُدگ ءُ مزن بوہگ ،یکیں عہدءِ شاعرءُ ہمراہ بوہگ ء ابیدہم مُلّاقاسم ءِ شاعری استیں زمانگ ء نوکیں نگد ی ءُ پولکاری امکانات آوڑا درائی نہ دنت چوکہ مُلّافاضل ءِ زندءُ آئی ءِ شاعری تپاسگ،پولگ ءُ معناکنگ بیگ ء اِنت۔ایشی تچکیں پسّو ایش بوت کنت کہ ہماشعر راجدپترءِ تاکاں پشت کپنت ءُ ابدمانیں دروشم گرانت کہ ازمی حساب ء شاعری ءِ لوٹاں پیلہہ کننت۔شعرءِ دری ءُ اندری بزاں آئی دروشمی ءُ معنوی بستارء برزیں ابیلے ء سربہ کننت۔
	مُلّافاضل ءِ مزنی ءِ بازیں سوب است انت،یکے آئی بنگپّ انت،آئی بازیں انچیں سرحال ءُ بنگپّ وتی شعرانی بہرجوڑکرتگ انت کہ چہ آئی پیسر کس ء نہ گُشتگ انت۔دومی آئی بیان وڑ یاپیشکش اِنت۔آئی ء وتی شعری درشان ء پہ بازیں شعری تجربت کرتگ شعری جوڑشت ٹاہینتگ ءُ انچیں فصیح ءُ بلیغ ایں رنگے ء وتی شعر گشتگ انت کہ معناءُ بزانت ءِ نوک نوکیں تلگ دیمااہتگ انت۔
	راستیں کہ شاعری ء سرحال ءُ بنگپ ءِ وتی ارزشت ءُ بستارے است بلے شعر گوں بنگپّ ء مزن نہ بیت،بلکیں شعر ء مزن کنوکیں چیزآئی پیشکش ءُ بیان اِنت۔ فاضل ءِ یکتائی آئی درشانداب ءِ تہا اِنت،آئی گچینی لّچہ ہما انت کہ چہرءُ اشارتی رنگ ء انت۔آئی شعری ازم ءِ اصل جوہر ءُ چہ وتی ہمسریں شاعراں دیگری ءِ رازاوں ہمے جتائیں درشانداب ء گوں بندوک اِنت۔ہرہندے کہ دری لبزیات بزاں فارسی ءُ عربی ءِ لبزکارمرز کتگ انت ۓِ تہ اودء اوں وتی جتائیں بیان رنگ ء کمک زرتگ ۓِ ۔
	پہ شعرءِ ازمی تپاس ء فصاحت ءُ بلاغت ءِ ہنرء کمک زیر گ بیت،فصاحت شعرءِ اندرء گوں لبزانی زیبائیں گچین ء کارداریت،بزاں فصیح ایں شعرہماگشگ بیت کہ اودء انچیں لبزدرچنئگ ءُ آرگ بیت کہ اشکنگ ءُ وانگ ء شردرابکن انت،فاضل ءِ شعری لبزیات ءِ تپاس ء زانگ بیت کہ آئی ء پہ وتی شاعریء بلوچی ءِ انچیں زیباءُ ڈولداریں لبزگچین کرتگ انت کہ فکرءُ حیال،جزبگ ءُ مارشتانی درشان ءُ رسانک ءِ دلجمی ء شعری زبیائی ءِ اوں سوب جوڑبوتگ انت، لبزانی گچین ء پد دومی گام لبزانی پہ انچیں ردوبندے ء کارمرزی کہ مردم ءِ ذہن ء معناءُ بزانتے ءِ نیمگ ء بہ برانت۔شعرءِ معنائی ہنرکاری گوں بلاغت ء بندوک اِنت،بزاں یک شعرے اگاں لبزانی جوانیں گچین ء گوں فصیح بیت تہ جوانیں معناسازی ءِ ہنرشعرء بلیغ کنت۔بلے شعرءِ فصیح بوہگ بلیغ بوہگ ءِ نشانی نہ اِنت پرچیکہ لبزانی گچین شعرء بگندئے زاہری ء شرّی ءُ زیبائی یے بہ دنت بلے معناءِ سیادی گوں اشی ء نہ اِنت،بازبراں زیبائیں لبزانی است بوہگ ء ابید ہم معنائی شاہیگانی ودی نہ بیت۔بلے شعرءِ بلیغ بوہگ لبزانی جوانیں ردوبندءِ ہمرائی ء لبزءِ جوانیں گچین ء گوں بندوک اِنت۔
	شعرءِ زاہری ءُ باطنی بزاں لبزانی گچین ءُ معنائی پہناتانی گیشّواری ء پہ زانت کاراں جتائیں زانش ءُ علم اڈداتگ انت چوشکہ علم البیان،علم المعانی ءُ علم البدیع۔اے پولکاری نبشتانک ء فاضل ءِ شاعری ء را علم البدیع ءِ ردء تپاسگ ءُ معنا کنگ بیت۔
	علِم بدیع دگہ دوتہرانی تہا بہرکنگ بیت۔بزاں معنائی ہنرکاری(صنائع معنوی)ءُ لبزی ہنرکاری(صنائع لفظی)۔عِلم بدیع بلاغت ءِ یک ہژدرایں بہرے زانگ بیت۔اے تہر ء شعرءِ اندرء کارمرز بوہوکیں صنعتانی وانشت کنئگ بیت۔صنعت ءِ معناءُ شاعری ءِ اندرء اشی کارمرزیءِ ارزشت ءِ بابت ء ابوالفیض سحرنبشتہ کنت کہ۔
’’چوں کہ شاعری خوبصورت اظہار کافن ہے،اس لیے حسنِ بیان کی جوقدریں اس میں موجود ہوں گی وہ اس کی جمالیات کاحصہ ہوں گی۔چنانچہ شاعری میں ایسے پِیرایہ اظہار اوراسلوب بیان کااہتمام کرناجومحض اداے مطلب کے لئے ضروری نہیں بلکہ کلام میں مزیدحسن ولطافت اور مزید معنی پیداکرے،صنعت کہلاتاہے۔‘‘(1)	 
	صنعت شاعری ءِ بُنی لوٹ و نہ انت بلے شاعری ء اشانی کارمرزی معنائی شاہیگانی ودی کنئگ ءِ سوب جوڑبیت۔اے انچیں زانش ے کہ ایشی کمک ء شعرءِ اندرء معنائی ءُ لبزی ہنرکاری ءِ جوہر پیش کنگ بنت۔علمِ بدیع ءِ اے دوئیں ہنربزاں معنائی ہنرکاری ءُ لبزی ہنرکاری ءِ دگہ بازیں شاہ است انت کہ ہمیشانی وسلیگ ء شعرفہمی ءُ سرپدی ء کمک رسیت ۔مُلّافاضل ءِ شاعری داں انوگ ء اے تک ء چارگ ءُ تپاسگ نبوتگ۔ءُ نیکہ آئی شاعری ایندگہ زانش چوکہ علم البیان ءُ علم المعانی ءِ ردء چارگ ءُ معناکنگ بوتگ انت۔علم البیان ء گوں سیادی داروکیں بہرچوشکہ شُبین،چہر،مجاز،کنایہ ءِ ساچشتی درشان ءِ تپاس کنگ بوتگ ءُ نیکہ علم المعانی ءِ ردء شعرانی جتائیں منعوی تک وپہنات آنی سرپدی ءُ زانت دیماآرگ بوتگ ۔فاضل ءِ مزنی ءِ یک سوبے آئی شاعری ء علم البیان ءِ جتائیں تہرانی است بوہگ انت،چوشکہ نوک نوکیں شعری جوڑشتانی ہمرائی ء چہر،شبین،اشارت ءُ کنایہ ،تمثیل ءُ علامت ءِ عکس ءُ دروشم گوں نوکیں معنائی پہناتانی وجودءُ ھستی اِنت ۔آئی شاعری ءِ اے توامیں پہنات دنیگہ نہ زانگ ءِ مجانی آتل ء اندیم انت۔
	اے وانشت چوشکہ مُلّافاضل ءِ ازمی کتہ کاری ءِ گچینی بہرگوں عِلم بدیع ء بندوک اِنت،پمشکہ اے زانش ءِ دوئیں بہرچوشکہ معنائی ہنرکاری (صنائع منعوی)ءُ لبزی ہنرکاری (ضائع لفظی)ءِ جتائیں تہرءُ بہرانی شوہاز ءُ تپاس چہ آئی شاعری ء کنگ بیت۔
	آئی معنائی ہنرکاری(صنائع معنوی)ءِ جتائیں شاہ ءُ روتگانی درشان ءِ نمونگ تپاسگ ءُ دیماآرگ بنت۔
	استخدام :
	شعرءِ اندرء انچیں لبزانی کارمرزی کہ ایشانی معناءُ بزانت دوبہ بنت،بلے شاعرءِ مراد یک گچینی معنایے بہ بیت، بدل نامگال ءِ جوانیں معنائی کارمرزی ء گوں دگہ معناہم کشّگ بہ بیت۔چوشی استخدام بدل نامگال ءِ جوانیں کارمرزی ءِ ہنرکاری ء گشنت۔اے شعری صنعت بزاں استخدام ءِ کارمرزی ءِ مُلّافاضل ءِ گورا بازیں نمونگ است انت چوشکہ:
پیرے اگاں پیرزالگے
گوّالے یاکہ شوانگے
یا سید ءِ اوبادگے 
مال ئے سفیدیں جامگے(2)
	اے شعراستخدام ءِ جوانیں مثالے۔ادا سفیدیں جامگ پہ کفن ء کارمرزگ بیتگ،وہدیکہ لس جامگ ءِ ہم معناء دنت۔بلے شاعرءِ منّ ءُ مراد گوں کفن ء اِنت۔
یا اے مثالء بگند اِت :
شدر ءُ مرجاناں کنت ماں گوشاں
شھم گران اِنت گوں زرگری ھوشاں
	ادا ھم مُلّافاضل ء چہ ہمے ہنربزاں استخدام ء کار گران ء ’ھوش ‘ ءِ لبز پہ دُرّ ء کارمرز کتگ بلے بندرء ھوش ءِ لبز گوں مچء بندوکیں شے انت بزاں مچءِ ھوش۔ بلے فاضلء معنائی رعایت ء گوں اے لبز چہ وتی اصل معناء در دگہ معنائی ء پہ کارمرز کتگ۔
صنعت ءِ ایہام:
	ایہام ءِ لبزی معنا ’وہم ء پرّینگ‘اے صنعت ء شعرءِ اندرء انچیں لبزآرگ بیت کہ وانوک پہ سہتکے وہمے ء بہ کپیت کہ ایشی اصل معناچی اِنت،چوشیں لبزانی گیشتر دومعنابنت یکے نزیک ءِ معناءُ دومی دیریں معنا۔نزیکیں معناءِ مراد ایش انت کہ آگوں ارزانی ء فہمگ بہ بیت بلے شاعرءِ منّ ءُ مراد چوش مہ بیت ،دیریں معناہما انت کہ شاعرء وتی ذہن ء داشتگ بیت کہ وانوک ءِ ذہن ء کمیں مہتلے ء پد پدربیت۔
ریچگی انت ملک ءُ مال ءُ شھر ءُ جاگاہ ءُ دوار 
توشگ ءِ فکرء بکن تئی کاروان بیتگ تیار(3)
اے شعرءِ اندرء لبز’ریچگی‘ءُ’توشگ‘ایہام ءِ مثال انت۔ریچگ یک کارگالے کہ اشی لغوی بزانت چیزے ءِ ریچگ چوکہ آپ،دان یادگہ چیزے ءِ ریچگ ءِ عمل ء گش انت۔اشی نزیکیں معناوتی لغوی بزانت ء گوں بندوک اِنت،بلے شاعرء پہ دیریں معناء کارمرزاِتگ کہ ایشی معنا یلہ دئیگ،لڈگ ءُ سفرکنگ ء داں چاگردکنت۔ہمے پیماشعرءِ دومی لبز’توشگ‘ءِ لغوی ءُ نزیکیں معناوردن ءُ وراک ئیگ اِنت بلے ادا شاعرء پہ دیریں معناء کارمرزکنان ء آخرت ءِ سفرءُ پہ نیکی ءُ ثواب ءِ حساب ء زرتگ۔
ایرادالمثل:
	لّچہانی تہاگشتن ءُ بتلانی کارمرزی ءِ ہنرء ایرادالمثل گشنت۔اگاں بتلے بید لبزی بدلی ء آرگ بہ بیت۔تہ آئراارسال المثل گشگ بیت،اگاں لبزی بدلی بئیت تہ آئر اضرب المثل گشنت۔مُلّافاضلءِ گورا ایرادالمثل ءِ ہردوبہرانی دروشم است انت۔
کپتگ انت کوہ ءُ جھ جتگ جمپاں
بے نکاحانی چک شرپ داراں
ناقص ماں شاہانی گورا دراھاں
سوب غلاماں چہ واجہاں برتاں(4)
یااے شعرء بہ سیل اِت
بس کن بہادر چمبری
سر مباں مچار مثلِ ھری
دورء بچار چو اشتری 
تحقیق کپ ئے پشت سری(5)
یا
عاقلیں مرداں شپ اگاں ہرچنت اِنت تھار
شبرہ ءُ گردشتاں نشان انت مات ءُ گوھار(6)
شعرءِ اندرء وسایت یابتلانی کارمرزی ءِ ہنرفاضلءِ گورا بازیں جاہاں درائی دنت۔آئی ءِ گونڈیں لّچہے ءِ اندرء چہ ایراد المثل ء کارگران ء بتلے وتی شعرءِ بہرجوڑ کرتگ ءُ معناسازی ءِ نوکیں پہنات ودی کرتگ ۔
کج کجے بیت کہ چاردھی ماہ ء
وت ترا دراھی دنت بیا جاہ ء
دراج مکن گام گیج ء پما راہ ء
سد شپ ء یک روچے کپ ئے چاہ ء
چوٹو ءُ ریشّ پہ دست ءِ بدواہ ء
تو ھزار اپسوز ورئے رند ء
پرشتگیں دست اِت ھچ نیئت بند ء(7)
صفت تلمیح:
	کجام ہم نامی ایں تاریخی واکہہ ،قصہ یا جیڑھے ءِ نیمگ ء اشارگ کنگ ء گش انت۔اے لبزچہ لمح ء درآہتگ کہ عربی زبان ء اشی معنا ’پہ ادارکی چارگ‘ء گش انت۔شعرءِ اندر ء ایشی بیان ءِ بازیں درور فاضل ءِ گورااست انت۔فاضل ءِ شاعری ءِ مزنیں پہناتے گوں ملکی دودمان ءُ درملکی راج ءُ دودمان آں بندوک انت۔آئی ء بلوچ راجدپترءُ دری راج ءُ ملکانی بازیں راجدپتری کارست ءُ واکہہ وتی شاعری ء تلمیحاتی دروشم داتگ انت۔
بگویم اسم و اول شاہ ءِ برحق
خداوندآن مھمان ءِ چرچ ء افلاک
سما وات ءُ ثریا تانی اسمک
طلب چویم رسول ءِ دین ءِ صدق
چمار باراں نیاں بہ جان ءُ دل ستک
مراشاہ ءِ شہیداں راہ ء ہرحق
بگشتیں آیزیدء مردء احمق
حیابی بی ءِ خاتون ءِ خلائق
گشاں شعرے بلوچی ہرحکایت
من ء یادیں یہودی ءِ شکایت
ولد سفرانی ءِ جنگ ءُ فسایت
ستم کشّیں یزید کہ بادشاہ ات
ھجوم ءُ لشکرءُ فوج ءُ بیان ات
ابوجھل ہماوقت ء رضا ات
ابو ھاشم بن عبدالمناف ات
ابوقاسم پناھی درپناہ ات
حنیفہ گوں علی شیرء نکاح ات
شے دیگر چہ ایشاں مدّعا ات(8)
یااے شعرءِ اندرء حدیثے ءِ نیمگ ء تلمیحاتی اشارگ ء بگنداِت۔
خالق ء داتگ ترامُھرءِ نبوت پُشت ءِ بان
بخشتے کرتگ ھداء روزءِ گرمیں محشرء
ساھگے سردینے داتگ چِترءُ لولاک ماں سرء(9)
	چترءُ لولاک ءِ شعری جوڑشت ء گوں اصل ء فاضل ہماحدیث ءِ نیمگ ء اشارت کنگ ء اِنت کہ خدا ء وتی کلام ءِ اندرء پہ نبیؐ ء گشتگ’لولاک فماخلفت الافلاک‘بزاں اے محمدؐ اگاں تومہ بوتین ئے‘‘۔
	بلوچ راجدپتر ء مہرانکی کارست ءُ کش ءُ گورء آباتیں دگہ راج ءُ قومانی اندرء استیں مہرانکی کسّہ ءُ کارست آنی بیان اوں فاضل ءِ گورا تلمیحاتی ءُ تمثیلی دروشم ء بیان کنگ بیتگ انت،آئی نامی ایں لّچہ’حورچامل‘ءِ تہابازیں تلمیحات یکجائیں صورتے ء بیان کنگ بوتگ انت چوشکہ:
مھتری اکرارے کناں من گوں دلبرء
انچوش کہ بی بی ماھوء کت گوں اومرء
بی بی بلقیس گوں سلیمان پیگمبرء
کندھار ءِ کوٹ ءُ شاہ سلیم ء گوں پیکرء
قیصرء بھرام ءِ جنک ء گوں سیکرؔ ء
چین ءِ گلندام ء گوں شاہ بھرام زرہ برء
سندءِ جاموٹ ء چون کت گوں رانی بکرء
بصرہ مریم گوں حسن ھان جعفرء
ملتان ءِ مریم ء کپوتیں،گوں بکّرء
سیبیؔ ءِ تھت ء ھانیؔ ء دینارؔ گوں چاکرء
رندیں بیبگرؔ ء چون کت گوں شاہ ءِ دُھترء
باگیں کشمیر ءِ سمنبرؔ ء گوں حیدرؔ ء
لک ءِ پرھاد ء چون کت گوں شیرینؔ رُھبرء
کلمت ءِ نامانی سدو ء گوں کیّایل ء
آوپادار ء گینّ وتی داتگ پیسرء
دشتیاری باگیں، کلبرؔ ء گوں ھاجرؔ ء(10)
اے سرجمیں مہری کارست ہماانت کہ وتی زبان ءُ ربیدگ ء گوں وتی کسّہی پژدرءُ ربیّت ء نامدارانت۔اے درائیں کارستاں تلمیحاتی دروشم ء بیان کنگ ء چہ مُلّافاضل ءِ علم ءُ زانش ءِ اوں سما کپیت،آنہ تہناوتی ہندی کسّہ ءُ کارستاں آشنا بیتگ بلکیں کش ءُ گورء آباتیں ایندگہ راج ءُ آہانی ربیدگی کسّہاں چہ اوں آشنا بیتگ۔ہمے پُژدرءِ است بوہگ ءِ سوب اِنت کہ آئی ء وتی شاعری ء اے توامیں کسّہ ءُ کارست شعری گوناپ دیان ء شعری معنویت ءِ تہا شاہگانی آرگ ءِ جہدکرتگ۔
ایہام تضاد:
	ایشرا ایہام تدبیح ہم گشنت۔بزاں شعر ءِ اندرء دو انچیں لبزگشگ کہ بزانتی ھساب ء و دوئینانی نیام ء پرک ءُ تپاوت مہ بیت بلے راستیں معنا ءِ ھساب ء پرک ءُ تپاوت درابہ بیت۔چوشکہ فاضل ءِ اے شعر۔
جنتیں امروز ءِ دومی تھر ء
رب نجات دئے چہ دوزہ ءِ نھر ء(11)
جنتیں امروز ءُ دوزہ ءِ نیام ء بزانتی ھساب ء و چوشیں پرک ءُ دیگری نیست بلے راستیں معناءِ ھساب ء جنتیں امروز وشی ءُ شادھی،شری ءُ جوانی ء پہ گشگ بیتگ وہدیکہ دوزہ ءِ تھرآس ءِ جویاآس ءِ چرء پہ کارمرزگ بیتگ کہ ڈکھ ءُ عذاب جنجال ءُ سکی ءِ نیمگ ء اشارگ اِنت۔
صنعتءِ اغراق:
	یک انچیں گپے کہ عقل و آئرا بہ منّیت بلے راستی ء آئی وجود مہ بیت۔اے صنعت یک ھسابے ء شعرءِ مجازی بزانت ءُ معنائے نیمگ ء روت،پرچیکہ شعرءِ اندرء لبزوہدیکہ چہ حقیقی معناءِ بدل ء مجازی دروشم ء چہر،شُبین ءُ اشارت کارمرزگ بنت تہ وتی لغوی معنا ء درکپ انت۔شُبینءِ دو نامی ایں بہر یکے مارشتی ءُ دومی عقلی انت بزاں لہتے شُبین گوں پنچیں حس آں شوہازگ ءُ معناکنگ بنت بلے لہتے گوں تچک ء عقل ء زانگ ءُ معنا کنگ بنت۔اے شعری صنعت اوں گوں انچیں گپّ ءُ حیالاں بندوک اِنت کہ اودء عقل ءِ وسیلگ ء شعرءِ معنائی پہنات درگیجگ بنت۔اے شعرءِ اندرء بندرء چہ چہرءِ ازم ء کمک زورگ بوتگ ۔چوکہ
شپ کہ چار پا س انت غم چہار قسمیں گوں منا
جزم زانا ں کہ گوں دگہ ھچ کس ء نباں
قسمے چرا یعقوبی خیالاتاں گیش تراں
قسمے چرا نوک چھریں کڑی سنداں تیز تراں
قسمے چراگراں باریں گُراباں سنگین تراں
قسمے چراالماس پلک تراشاں نیش تراں(12)
	اے شعرءِ اندرء چارقسمیں گمانی تہا’یعقوبی خیالات‘نوک چھریں کڑی سند‘گراں بارین گراب‘ءُ پلک تراشیں الماس انچیں چہر انت کہ وتی اندرء باطنی رنگ ءُ دروشم دارانت ءُ گوں عقل ء ثابت کنگ بوت کن انت۔چہرءِ یک تہرے کہ آئی ء’استعارہ تخلیہ‘گشنت کہ گوں اشارگ بیان کنگ ءِ علم اِنت کہ گوں شُبین ءِ باسک’مشبہ بہ ء نزیکی کنت کہ پہ’مشبہ‘ء پیش کنگ بیت۔اے شعرءِ اندر ءِ کارمرز بوہوکیں اشارتی چہر چوکہ ’یعقوبی خیالات‘ اِنت،وانوک ءِ ذہن ء تچک ء یک انچیں کیفیتے ءِ نیمگ ء بارت کہ اودء یک تاریخی ءُ نیکراھی کارستے ءِ زندءِ اڑاند ءُ مشکل،جیڑھ ءُ جنجال،وسوس ءُ بے تابی ءِ کسّہ ء پد رکنت۔
	آکس کہ حضرت یعقوب ؑءُ آئی اِنسانی جیڑھ ء سرپد اِنت تہ آزانت کہ آچونیں عذابے ء گوستگ،ہمے ذہنی ءُ نفسیاتی عذاب ءُ جنجال ءِ رعایت ء مُلّافاضل ء’یعقوبی خیالات‘ءِ گالبندءُ شعری استعارہ ء گوں وتی باطنی کیفیت ءِ انچیں جاورے پدرکتگ کہ زاہری دروشم و نداریت بلے باطنی ءُ اندری بزاں عقلی بنیات ء دریافت کنگ بیت۔ہمے وڑء ’نوک چھریں کڑی سند‘اِنت کہ اودء ہم بُرّگ ء زدگ کنگ ءِ مارشت است۔’گراں باریں گراب‘ہم عقلی چہراِنت کہ پہ اشارت کارمرزگ بیتگ۔گراب اگاں گرانبار بہ بیت بزاں مال ءُ اسباباں چکاربہ بیت ءُ دریا کہ زرءِ میاربہ بیت تہ اودء جہل ءُ برزبیگ ءُ بُڈگ ءِ دائمی ترسے ءِ مارشت اوں است بیت ءُ اے گراب یک امیجے ءِ دروشم ہم گرگ ء اِنت کہ گوں ایشی ء بازیں کیفیت ءُ چاڑانی درشان بوہگ ء اِنت۔اے فاضل ءِ ازمی کمال اِنت کہ آئی ء وتی باطنی مارشت ءُ ترسان ء دری بزاں خارجی انچیں شے ءُ ازباباں گوں چہرءُ اشارتی رنگ ءِ تہا بیان کرتگ کہ اودء زاہرءُ باطن ءِ ہمگونگی ءِ ہمرائی ء معنائی سیادی یے اوں ودی بیتگ ،دومی ایش کہ اے درائیں اشارت مارشتی ھساب ء نہ بلکیں تچک ء پگری ءُ ذہنی ھساب ء زانگ ءُ پجارگ بنت۔ہمے پیما ’پلک تراشیں الماس‘ اوں ذہنی ھساب ء معناکنگ بیت کنت،ادا ہم بُرّگ ء ڈلگ ءِ تصوریا امیج است۔چرئے مثالاں زانگ بیت کہ مُلّافاضل ء وتی جتائیں درشانداب ءِ کمک ء’ صنعت الاغراق‘ءِ جوانیں مثال ءُ نمونگ وتی شاعری ء درشانتگ انت۔
مراعات النظیر:
	اے صنعت ءِ ساڑا چوش اِنت کہ شعر ءِ اندر ء انچیں لبزیکجاہ کنگ بہ بیت کہ معنائی ھساب ء اِشانی نیام ء وت ماوت سیادی یے بہ بیت،بلے اے نزیکی ءُ سیادی چپّگان بزاں متضاد ءُ دیم پہ دیمی(تقابلی) مہ بیت۔
عرش ءُ کرسی ءُ ثریا مملکت کل وصال
ماہ ءُ کوکب، برق ءُ رعدءُ ابر باران ءُ ژیال
بادہ ءُ ھاک ءُ آپ ءُ آتش ءُ شمس ءُ تابان ءُ لیال
شھپر ءُ شاھین ءُ زاگ ءُ کرگزءُ بومّ ءُ شگال
جن ءُ اِنس ءُ مور ءُ مارءُ فیل ءُ اپس ءُ ھررجال(13)
	اے شعر ءِ اندرء گوں آسمان ء سیادی داروکیں لبزیات کہ وت ما وتا نزیک ءُ سیادی دارانت بلے پہ چپگان ءُ دیم پہ دیمی صورت ء پیش کنگ نہ بوتگ انت چوشکہ۔عرش،کرسی،ثریا،ماہ،کوکب،برق،رعد،ابرءُ بار،ژیال۔ہمے پیما گوں زمین ء سیادی داروکیں لبزیات چوشکہ،بادہ،ھاک،آپ، آتش،شھپر، شاھین،زاگ،کرگز،بوم،شگال،جن،انس،مور،مار،نیل،اپس ،ھررجال درہ یک دومیگ ء نزیکی کنگ ء ابید ہم شعرءِ اندرء دیم پہ دیمی یا چپگانی صورت ء نہ بلکین شعرءِ لوٹ ءُ ضرورت ءِ ردء یکجاہ کنگ ءُ پیش کنگ بوتگ انت۔
تنسیق الصفعات:
	ممدوح یادوست ءِ ساڑا ء لبزانی پہ ردوبندیں کارمرزی ء گشنت،بزاں شعرءِ اندرء انچیں لبزیا شُبین آنی کارمرزی کہ چہ اے لبزاں دوست ءِ حسن ءُ جلواہ ءِ بازیں دروشماں یک ردوبندیں صورتے ء دیمابیارایت۔فاضل ءِ گورااشی مثالے بہ سیل ات۔
کاٹار ءُ سیف انت ردیں بروانک ئے لرزان کٹار
لُڑّگاں طاؤس ءُ کِلکّیں قامت ءُ کونجی قطار
آحلال ابرومن ء مجنوں کتگ چو ذوالفقار(14)
	اے شعرءِ اندرء پہ دوستدار ءِ ڈیل ءُ بالاد ءِ ساڑا ءُ توسیپ ءِ ھاتراکاٹار‘ءُ سیف‘ءُ ذوالفقار‘پہ بروانکانی ہاترا ہمے پیماپہ لڈگاں طاؤس ءُ تچکیں ءُ برابریں قدءُ قامت ء پہ کونجی قطار ءِ شبین ء شعرءِ اندرء ساڑا ءُ ستاءِ یک انچیں لبزی ردوبندے ودی کرتگ کہ بے دروریں دروشمے ءِ واہنداِنت۔
معنائی ہنرکاری(صنائع معنوی)ءِ دگہ ہم بازیں تہرءُ بہراست انت کہ شعرءِ معنائی تکانی گیش ءُ شاہیگان کنگ ء پہ کارمرزگ بنت۔مُلّافاضل ءِ گورا اوں ایشانی ڈس ءُ شایدی است۔ادا بس چہ آئی شاعری ء چندئے مثال دیماآرگ ءِ جہدکنگ بوتگ۔
	علِم بدیع ءِ دومی بہرلبزی ہنرکاری (صنائع لفظی)اِنت لبزی ہنرکاری شعرتپاسی ءِ ہمازانش اِنت کہ ایشی وسیلگ ء شعرءِ اندرء ہماشری ءُ جوانی پولگ ءُ درجنئگ بنت کہ لبزانی گچین کارمرزی ء گوں ودی بنت۔شعرءِ زیبائی گوں لبزانی جوانیں ءُ ہنرمندیں کارمرزی ء ودی بیت۔شعری لبزانی ہنرکاریں کارمرزی شعرءِ معنائی شاہیگانی ءُ شاہ بیتے ءِ اوں سوب جوڑ بنت۔اے ہنرکاری اگاں مئے پکرءُ زانت ء شعرءِ معنائی پہناتانی نیمگ ء بہ بارت تہ ایشرا معنائی ہنرکاری گشنت،اگاں مئے ذہن لبزانی زاہری ہنرکاری ءِ نیمگ ء بروتؤ تہ ایشرا لبزی ہنرکاری گشنت۔
	لبزی ہنرکاری ءِ بازیں تہرءُ بہرانت کہ زانندگاں اشانی گیشواری کرتگ ۔مُلّافاضل ءِ گورا اوں علمِ بدیع ءِ اے شاہ بزاں لبزی ہنرکاری(صنائع لفظی)ءِ بازیں بہرانی ساچشتی دروشم ء درشانی رنگ گندگ ء کیت۔دیمترء ہمیشانی گیشواری یک پہ یک ء دیم ء آرگ بنت۔
صنعت فوقانیہ:
شعرءِ تہا انچیں لبزانی کارمرزی کہ اودء درائیں ٹِک بزاں نقطہ آب ءِ برز ء بیاانت۔
دہ منزل اِنت کولواہ تہ مند
دادو نہ زانتگ شعرءِ وند( 15)
شعرء کارمرز بوتگیں توامیں آبانی ٹک سپر ء انت چوشکہ ن،ز،ت،ش انچیں آب انت کہ درستانی ٹک برز ء انت۔
ذوقافعیّن مع الواجب:
	وہد ے دو ردآنی(قافیہ)میان ء پیشردآرگ بہ بیت چوشکہ
چہرتبیں رازے بہ گیش ایت پہ قرارے اوہ پہ اوہ
انگھاں پہ گوش گوشی پہ نیادے دو پہ دو(16)
تلمیع:
	اے صنعت ء یک شعرے دگہ زبان ءُ دومی شعردگہ زبانے ء بہ بیت،ایشرا ذوالسانین ہم گشنت۔
خادماں سنگارتگ انت سنجاب ءُ ہش گردیں تتک
جُزمن ءُ غیر صنم یک شاہ ءُ چار شاھد پہ حق(17)
اے شعرءِ دومی بند فارسی زبان ء اِنت۔
توسیم:
	ایشی بزانتی معنا نشان کنگ اِنت،اے صنعت ءِ اندرء رد(قافیہ)ء شاعرءِ نام بئیت۔
مھرجان منی گرمیں نوان
من اتکگ آں گرم ءُ جلاں
گوں حاص ءُ ناصیں عاقلاں
مھرجان من مُلّافاضلاں
مھر جان من رِندانی یلاں(18)
سیاق الاعداد:
	شعرءِ اندرء عددیااشمار ءِ آرگ ءِ ہنرء گشنت،اے بازیں تہرءِ تہااِنت بزاں اشمارپہ ردوبندآرگ بہ بنت یا پہ بے ردءُ بندی آرگ بہ بنت۔اے شعری صنعت ءِ یک جوانی یے ایش اِنت کہ اشی وسیلگ ء یک خاصیں تاریخی واکہہ یا کسہے ءِ بابت ء آئی تاریخ ءُ زمانگ ءِ گیشواری کنگ بیت یا اشمار ءِ دگہ پہنات بزاں روچ ءُ ماہ یاسالا نی بابت ء انچیں ہنرکاری ء گوں ڈس دئیگ بیت کہ اودء شعری زیبائی ءِ سبب جوڑبیت۔مُلّافاضل ء چہ اے شعری صنعت ء اوں سا چشتی گوناپ ء کارگران ء بازیں شعر گشتگ کہ آئی ازمی کتہ کاری ءِ ڈس ء دئینت ۔پہ درور آئیءِ اے شعرء بگنداِت کہ ادء دوستدارءِ عمرءُ سندءِ بابت ء تچک ء گشگ ءِ بدل ء چہ سیاق الاعداد ءِ صنعت ء کارگران ء شعرءِ اندرء چونیں زیبائی یے ودی کتگ۔
توتیاں درنگ ءُ کپاں رنگ ءُ نہ سرھالاں شھے
درّسدپ گوّاس ات ءُ گوھر سئے ءُ پنچ پانزدھے
کل جسد ھالیگ گریباں زاھر ات تیگی رھے
ھرچہار لوھاں الپ بیتاں ءُ درستاں نکتھے(19)
	یا’رِندانی شعر‘ءِ اے بنداں بگنداِت کہ اودء فاضل آہانی کچ ءُ کساس ء ماں شعر ی دروشم ء چہ ہمے صنعت ء کارگران ء دیماآرگ ء اِنت۔
؂سئے سد ءُ شست ءُ شش نواب ءِ کُشتگ کہار
مردی ے چارینتگ وتی چار روچی بہار
چّل ہزار رندانت ءُ غلام بولک نُھ سدانت
ماں ہماجنگ ءِ ساھت ء کُل نیک ءُ بدانت
ھوت اگاں کم انت مزارانی پشپدانت
ماکنکّاں گراں جابگیں نوھانی لدانت
دھ ہزار برات ءِ گرواجہ سُستی کنت رداِنت(20)
	یادیمترء آئی اے شعرءِ بنداں بگنداِت کہ آئی شعری ہنرکاری ءِ جوانیں دروشمے دیماکیت۔
سئے گوناں سی مردء گلائیشاں
پنچ گوناں پنجاہ ء سرءُ میّدا
ھپت گوناں ھپتاد دنگل میڈاں
یکسد ءُ پنجاہ ء پانزدہ گاڑیناں(21)
’’میرگزابیگ ءِ جنگءِ لّچہ‘‘ءِ اے چاریں بندانی تہا مُلّافاضل ء چہ سیاق الاعداد ءِ شعری صنعت ء کمک زیران ء جنگی داستان ءِ ہماکارستانی نیمگ ء ڈس اتگ کہ آجنگ ءِ پڑ ء وت ماوت پیڑاتگ بوتگ انت کہ یک لشکر یاٹولی ء یکسد ءُ پنجاہ نپرءُ دومی ٹولی پانزدہ مردمانی ات۔اے کچ ءُ کساس ءِ گیشوار ء آئی ء وتی شعرءِ ہمک بندء وتی ازمی جوہراں چہ کارگران ء لبزی تکرارءُ اشمار شماری ءِ نوکیں رھبندے دیماآؤرتگ چوشکہ سئے گوناں سی ء،پنچ گوناں پنجاہ ء،ءُ ھپت گوناں ھپتاد ءِ چونیں لبزی تکرارے ودی کنان ء کچ ءُ کساس ءِ نوکیں دروشمے ودی کرتگ کہ ھساب ءِ رد ء برابر گندگ ء کیت۔
سیاق الاعداد ءِ دگہ جوانتریں نمونگے فاضل ءِ شعر’معراج ءِ لّچہ‘ءِ اے بندانی تہا ہم درائی دنت۔اداھم آئی ء عددآن ء جتاجتانویسان ء سرجمیں سالانی ھساب دئیگ ءِ ہنرساز اِتگ چوشکہ تچکء ھپت سال گشگ ءِ بدل ء ’چار‘’یک‘ءُ’دو‘سال گشگ ءُ اصل سالانی نیمگء اشارت کرتگ۔
تاں چارءُ یک ءُ دوسال ء وتی لوگ ئے کتگ
دست ءُ بازی ءُ گلائش ماں لقائے سیل کتگ
ماں کریم ءِ قدرتاں فرزندئے سئے پیداک کتگ(22)
	اے شعری صنعت ءِ اندرء ھساب ءُ داد یاماہ ءُ سالانی بابت ء چہ اعداد یااشمارءِ کمک ء وتی گپّ تچک کتگ۔
لبزی ہنرکاری ءِ دگہ بازیں مثال مُلّافاضل ءِ شاعری ء است انت۔ادا بس چندئے مثالانی سرا گپّ تچک کنگ ءِ جہد کنگ بیتگ۔
	ھواریں صورت ء اگاں چارگ ءُ تپاسگ بہ بیت تہ مُلّافاضل ءِ چہ وتی ہمسریں شاعراں دیگری ءُ داں انوگیں زمانگ ء است بوہگ ءُ گوں نوکیں معنائی دروشم ءُ گوناپاں دیم ء آہگ ءُ ڈسکس بوہگ ءِ یک مزنیں سوبے اُوں ہمیش اِنت کہ آئی ء وتی شاعری ءِ اندرء چہ شعری ازم ءُ ہنراں داں مزنیں ہدّے ء کمک زرتگ۔علمِ بدیع ءِ ہمے دوئیں تہرانی جتائیں بہر کہ گوں فاضل ءِ شعری درور ءُ مثالا ں اے نبشتانک ء تپاسگ ءُ معنا کنگ ءِ جہدکنگ بوتگ اصل ء آئی ءِ شاعری ءِ اے تک ءِ نیمگ ء بس اشارگ انت کہ پیش کنگ بوتگ انت نیکہ راستی ایش اِنت کہ علمِ بدیع ءِ اے دوئیں بہرانی کساس درائیں دروشم ءُ رنگ فاضل ءِ شاعری ء است ءُ موجود انت ۔
بلے قول ء عطاشادء کہ:
چمے بہ بیت پہ گندگء گوشے بہ بیت پہ اشکنگ

٭٭٭









شوندات:
1۔سحرابوالفعل،صنائع معنوی (بشمولہ)درسِ بلاغت،تالیف،ترقی اردو بیورو،ترقی اردو بیورو،نیودہلی،طبع دوئم 1989،ص،39
2۔شادفقیر،درپشوکیں سھیل،دومی چاپ،2005،ت، 161/162
3۔ھمیش،ت 502
4۔ھمیش،ت 480
5۔ھمیش ، ت 346
6۔ہاشمی سید،شھلچہ کار،2013،سیدہاشمی اکیڈمی کراچی ،ت،65
7۔ہاشمی سید،شھلچہ کار،2013،سیدہاشمی اکیڈمی کراچی ،ت،129
8۔شادفقیر،درپشوکیں سھیل ،ت،307 308/
9۔ھمیش،ت 514
10۔ہاشمی،سید،شھلچہ کار،ت، 120/121
11۔ھمیش،ت
12۔ھمیش،245/246
13۔ہاشمی، سید، شھلچہ کار ،ت 145
14۔شاد،فقیر،درپشوکیں سھیل،ت،397
15۔ھمیش،ت337/378
16۔ھمیش،ت
17۔ھمیش،ت 313
18۔ھمیش،ت
19۔ہاشمی،سید،شھلچہ کار،ت، 88
20۔ھمیش،ت 64/65
21۔ھمیش،ت167
22۔شاد،فقیر، درپشوکیں سھیل، ت 377

کتابیات:
۱۔درس بلاغت ،ترقی اردو بیورو نیودہلی،1989
۲۔تخلیص بحرالفعاصت،عارف حسن خان،دارالنوارد،2016
۳۔شھلچہ کار،سیدہاشمی،سیدہاشمی اکیڈمی کراچی،2013
۴۔درپشوکیں سھیل،فقیرشاد،2005




















مُلّاپازل ءِ شعری تجربت ءُ تکنیک
											اے آرداد
	بلوچی لّچہ کاری ءِ دومی دورء شاعرانی مزنیں لڑءُ رلی یے گندگ ء کیت ،بلے اے لڑءِ تہ ء جام دُرّک،مست توکلی ءُ مُلّاپازل ھماشاعرانت کہ ہرکس ء وتی جتاھیں درشاندابے ھست۔ہمے جتاھیں درشانداب ءِ منّت ء اشاں نہ ایوکء مرچی ھم منگّ بیت، بلکیں اشانی سرء نویسگ ءُ گپّ ھم گیشتر بوتگ۔مزنیں شاعرے ءِ یک نشانی یے ھم ھمیش اِنت کہ آئی ءِ سرء گپّ جنئگ کدی ہلاس نہ بیت۔مست وت ء جام دُرّک ءِ ربیّت ءِ شاعرے گوشیت۔
من نہ بلاں کہ عاشقاں راہ پیش داشتگ
دُرّک و کرمو او مریدا سجینتگاں(1)
	مست توکلی نہ ایوک وت ء جام ءِ ربیّت ءِ شاعرگوشیت بلکیں اے گپّ ءِ منّگ ء ھم تیار اِنت کہ جام ء چہ پد دگہ شاعرنیست۔
شاعر تہ جام 
باقی ناکام (2)
	اے شعرانی مسال ءُ درورءِ دیم ء آرگ ءِ معناایش نہ اِنت کہ مست ء وت ء درشاندابے نیست،ھست۔اے یک مزنیں شاعرے ءِ وتی دورء چہ کمے پیش مزنیں شاعرے ء منگّ ءِ منّانکی اِنت۔مست ءُ جام ءِ شعری ازم بلّے کہ یک انت،بزاں دوئیں یک رنگیں ازم ءُ ھنرء گوں وتی درشانی ء کن انت،بلے بُندرء دوھیں جتاھیں درشانداب ءِ شاعرانت۔ ہرمزنیں شاعرے ءِ بہرءِ تہ ء رپتگیں شاعرے ءِ رنگ ءُ دروشم المّ گندگ بنت۔اے گپّ اولی رندء ٹی ایس ایلیٹ ء کرتگ کہ ربیّت(روایت)کدی آسر یابندنہ بیت۔
’’خاص کریہ کہ جوماضی ہے،وہ سارے کا سارا بندنہیں ہے۔بلکہ ماضی کھلتاجاتاہے۔باربارجب آپ کوئی نئی چیزپڑھتے ہیں وہ نئی چیز پرانی چیزکوبھی متاثر کرتی ہے ۔مثلااگرآج آپ نے پڑھافلپ لارکن کو توفلپ لارکن کی نظموں کو پڑھ کر شیکسپیئرکے بارے میں کوئی نتیجہ اورنکال سکتے ہیں جواس سے پہلے آپ نے نہ نکالا ہو‘‘(3)	 
	ہمے رنگ ء مُلّاپازل ءِ شاعری اِنت،شعری ربیّت ءِ رِدء آئی ءِ گورا شے مریدءِ شاعری ءِ رنگ ءُ دروشم باز گندگ بیت۔
شپ کہ چار پاساں غم چارقسمیں گوں مناں
جزم زاناں کہ گوں دگے ھچ کس ء نباں
قسمے چرا یعقوبی خیالاتاں گیش تراں
قسمے چرا نوک چھریں کڈی سِنداں تیز تراں
قسمے چرا گرانباریں گُراباں سنگین تراں
قسمے چراالماس پلک تراشاں نیش تراں(4)
گم ء مسال ءُ کنایہءِ تہ ء،اندرءِ بے چاڑی ء ڈنی چیزاں گوں ھمدپ کنگ ءُ دیم ء آرگ ءِ ربیّت شہ مرید ءِ گورا پیش ء چہ ھست انت۔
وپتگیں واب ء ہم دلیں بیلوں جُست گراں
شے تراچی اِنت زیادھیں اُپاراں جنے
شپ چارپاس اِنت ھتّلی اوماناں زرئے

غمزدی بارے من چمے ھجرء کپتگاں
نہ جڑاش زیرنت نہ دودنتاش چست کناں
لیڑہ اِش چتریں پہ دل ءِ ناکام ء برنت
آہنی پلک انت گوں منی بالادء جُڑانت
تیل ءُ زمزیلاں پہ منی گٹ ء کپتگاں(5)
	مُلّاءِ گوراشہ مریدءِ ربیّتءِ ہمراھی ء کیّاءُ سدوءِ شعرانی رنگءُ دروشم ھم گندگ بیت،بلے مُلّاء ادء گزران نہ کرتگ ءُ نہ اوشتاتگ،وتی جتاھیں درشاندابے دیم ء آورتگ ئے کہ چِدءُ ساری کلاسیکل شعری ربیّت ءِ تہ ء اے رنگیں ترزگندگ ء نہ بیت۔ٹی ایس ایلیٹ ءِ شرگداری لیکہ ءِ ردِء آئی ء وتی ربیّت ءِ زانت ءُ سما(شعور) کلاسیک ء چہ زرتگ۔ بلے وتی یکتاھیں انچیں رنگے دیم ء آورتگ ئے کہ دگہ نوکیں شعری ربیتّے ء سرکشتگ کہ ایوک آئی ء مُلّاپازل ءِ شعری ربیّت گُشگ بیت۔مُلّاپازل ءِ شعری تجربت ءِ تہء اوّلی چیز کہ آئی ء ایندگہ شاعراں چہ جتاءُ گستا کنت آآئیءِ بُنگپّ(موضوع)ءُ سرھالانی بازی اِنت۔یک زمانگے عربی ءُ فارسی شاعری ءِ ہمراھی ء انگریزی لبزانک ء ھم ہماشاعرء مزن گُشگ بوتگ کہ آئی ءِ شاعری ءِ سرھال ءُ بنگپ باز بوتگ انت۔انگریزی لبزانک ء اے رِدء مستریں مسال شیکسپیئرئیگ اِنت۔
’’سب کچھ آپ کے پاس موجودہے جوبھی نکال لیجیے آپ۔موٹے طورپرانسانیت وغیرہ توہے ہی،لیکن اسکے علاوہ آپ اورجوکچھ چائیں سامراج نکال لیجیے،جمہوریت نکالیں۔اس میں آپ مذہب کی باریکیاں نکال لیجیے۔اس میں آپ باپ بیٹے کی محبت نکال لیجیے،عورت مرد کے رشتے نکال لیں،کچھ بھی نکال لیجیے۔یعنی کوئی چیزایسی نہیں کہ شیکسپیئرکے یہاں نہ مل جائے۔ضرور مل جائے گا اور یہی اسکی بُہت بڑی خوبی ہے،اور اس بناپر ہم اسے دانتے سے برتر سمجھتے ہیں‘‘۔(6)	 
	مُلّاپازل ءِ گورا نیکراہ بیت کہ شہزانتی،مردم گری، کہ پنت ءُ نصیحت،اشک ءُ مہر،کہ دنیا ءُ کازماس ،ہررنگیں سرھال آئی ءِ شاعری ء گندگ بیت۔وتی مزنی ءِ آئیء سماھم گوراِنت کہ من چنچویکتاھ ءُ گستا ھیں درشاندابے ءِ شاعراں۔
پازل تئی سخن یکے
کس تئی گفتارء نہ کنت شکے
سُخُن فارسی ء آزمانگ ء شعریالّچہ،سبک(ترز،اسلوب)ءِ معناء ھم کارمرد بوتگ۔
فیروزالغت ءِ تہ ء اِشی ءِ معنا اے رنگ ء انت’’بات،گفتگو،کلام،قول،عہد،شعر،مقولہ،اعتراض‘‘(7)
سیداحمددہلویء وتی بزانت بلدفرہنگ ِآصفیہ ءِ تہ ء سخن ءِ اے معناداتگ انت۔قول،عہد،بات چیت،شعر،نظم‘‘(8)
مُلّاپازل ء آئی ءِ وتی دورءُ باریگء،ءُ نوکیں دورء ھم مزنیں شاعرگُشگ ءُ منّگ بوتگ۔داد محمد پرومی ءِ چرے شعرء گپّ وت تچک ءُ راست بیت۔
سلام علیک ترابات پُلیں فاضل
تمامیں شاعرانی است ئے بُلبل(9)
ہمے رنگ ء سید ھاشمی ء ھم آئی ء شاعرانی بادشاھ گوشتگ۔
’’ماں اے لچہ کاراں چہ درستاں دیم ترمُلّافاضل ء منیّں۔ہمے سبب اِنت کہ ماآئی ء شھلچہ کاربزا ں لّچہ کارانی بادشاھ گوشیں کہ لّچہ کارانی مستری ھم پہ اے گپّ ء ٹھل اِنت‘‘(10)	 
رودرتکی لبزانک ءِ تہ ء یک شاعرے ءِ مزنی ہمے گپّ ء چہ زانگ بوتگ کہ آئی ءِ دورءُ چاگردآئی ء مزن بگوشیت:
’’ہم جوادبی معاشرے کے نمائندے ہیں یاہم جواُردو کا معاشرہ بناتے ہیں۔اگرہم کہتے ہیں ۔فلاں شخص بڑا شاعریا بڑاناول نگارہے تووہ ہے۔یہ بہت ہی درستArgumentہے یعنی اس میں کوئی بحث کی گنجائش نہیں ہے۔سب سے پہلے یہArgumentخسرونے پیش کیاتھا۔اُنھوں نے یہ کہاتھا کہ بڑے شاعرہونے کی پہلی پہچان یہ ہے کہ جس معاشرے میں شاعرجی جارہاہے‘وہ معاشرہ اسے قبول کرے کہ وہ بڑاشاعرہے‘‘(11)	 
	مُلّاپازل ء شعری تجربت ءِ تہ ء زبان ءُ درانگازی ءِ نوک سازی ءِ ہمراھی ء تہرانی تجربت ھم آئی ء کرتگ۔بندرء مُلّاپازل ءِ چاچ رنگیں شعرکہہ مکرنی گُشگ بنت۔کہہ مکرنی دوشعرانی(چاربندانی)یک تھرے، چارمی بندءِ تہ ء اشی ءِ بوجگ ءُ معنادرابیت۔
’’یہ صنف پہیلی سے ملتی جاتی ہے،چارمصرعوں پرمشتمل ہوتی‘‘(12)
	شاعرکہ گپے تچک ء جنگ لوٹیت بلے وھدءُ جاور،ربیدگ ءُ دود،آئی ء آرنگ ء گُشگ ءِ رزامدنت گڈا وتی گپّ ء چاچ ءِ رنگ ءُ ترز ء درانگازگ ءِ جھدء کنت۔محمدحسین آزاد وتی کتاب ’’آب حیات‘‘ءِ تہ ء امیرخسروء کہہ مکرنیانی بنگیجکارگوشیت۔(13)
خسروءِ کہہ مکرنی ءِ یک رنگے ایش اِنت
’’سگری رین موہے سنگ جاگا
بھور بئی تب بچھڑن لاگا
اس کے بچھڑے پھائت ہیا
اے سکھی ساجن،ناسکھی دیا‘‘(14)
	مُلّاپازل ءِ گورا اے تہرچیریں گپّ ءُ درشانی ءِ بدل ء زانتکاری ءُ دانائی ءِ درشانے بیت ءُ دیم ء کیت۔دومی ایش اِنت کہ پازل ء چاربندانی(دوجتک)ءِ تجربت ءِ ہمراھی ء یک جتکے،ءُ سہ جتک ءِ ھم تجربت کرتگ۔کہہ مکرنی ءِ کوھنیں رنگ پازل ءِ گورا اِے رنگ ء بیتگ۔
’’روچے من رپتاں درجبل
چیزے من دیدم درعجب
نہ شاہ داریت نہ برگ
یک پادءُ ھشکیں برگ‘‘(15)
سہ جتک ءِ تجربت ءِ رنگ ایش اِنت۔
ہروھدکہ جفت چوش نہ بیت
یک کدھے سرپوش نہ بیت
پرانت ءُ وت ھاموش نہ بیت
ہرچی کنے ھنچو نہ بیت
گرتو نہ زانے اے ملوک
خودرا بدار دائم سکوت (16)
	شعری تہرانی رِدء ’’شعرِ آشوب‘‘ءِ ھم آئی ء تجربت کرتگ،’’شعرِآشوب‘‘ ھماتہراِنت کہ اشی ءِ تہ ء بربادی ءُ تباہ کاری ء سرھال ءُ بنگپّ کنگ بیت۔اے بربادی یک شہرے ءِ،ملک ءُ دمگے ءِ ،یک چاگردءُ ٹکّ ءُ کٹمے ءِ ھم بیت ۔اے تہرء وتی جتاھیں شکل ءُ دروشمے (ہئیت)نہ بیت،دستونکی رنگ ء ھم بیت،مثنوی ءُ مخمس ءِ دروشم ء ھم بیت کنت۔(17)
شّدری ءِ ھارءِ سرء نبشتگیں آئی ءِ لچّہ’’ شعرءِ آشوب ‘‘ءِ تہرءِ تہ ء اِنت۔ادء نہ ایوک آئی ء وتی دلپدردی بیان کرتگ کہ پہ شعرِآشوب ء ھژدری بیت، بلکیں بربادی ءُ تباہ کاری ءُ ندارہ کشی،واکہات نبیسی ءُ ھیرت نبیسی(جزئیات نویسی ءِ ھنرء گوں ھمے رنگ ء دیم ء آورتگ ئے کہ اودء وانوک مُلّاپازل ء یک گدارنویسے ءِ رنگ ء ھم دیست ءُ سماکرت کنت۔
جمبراں زورے کتگ چہ لکّ خرابیں آمُلّاں
سرسرے چیرات نگورتاں گوں نگیگیں ماولاں
گوارگی آپُستگ انت اِستین گوں درھکوکیں شلاں

ناگمان ء ھرگور ء شھکور گیابیں پرشتگ انت
ماں لداں سالوس ءُ اشگال ءُ پُلنگ اِش کُشتگ انت
گریشگانی اژدھااِش چہ دیاراں کشتگ انت
چپ ءُ راست مردانی سلوات ءُ منادی رُستگ انت(18)
مُلّاءِ شاعری ء زاھریں درشانداب دوانت ۔یک درشاندابے آئی ءِ ھمااِنت کہ گپّ ء سرپوش ءُ اشارگ ءِ تہ ء کنگ ءِ جہدء کنت۔ بُنگپّ ء چہ گیش آئی ءِ کمال ءُ ھنر‘ازم ءُ شعری سِپت گوں دیم ء کیت۔چوکہ ’’موسمی ترھور‘‘ءِ شعراِنت۔ادء آئی ء شُبینءُ چہرءِ تہ ء بے کساسیں گوناپ سازی،رنگ ءُ دروشم ءِ گوناپ سازی ءِ ہمراھی ء مارگی ءُ چشگی ،سماکنگی چہرسازی ھم بازبوتگ۔
ماہ ءُ مادن ماں شُشتگیں سیہ بندے جم انت
پہ زِھے کتّار بستگیں مُرگانی رم انت
توتی گوں بانزء چو سُھیل تیگیگ ء چم انت
بیگنا کید انت ءُ کمانانی سرکم ات

شدریں آھوگ ماں تنگ دپیں گٹّے ننگرانت
بیدءُ بیرم از جُتکگیں جُوّان ءُ سرانت
کاگدیں بادگیر ءِ نکیب سیاھیں چاکرانت(19)
اے لّچہ ءِ تہ ء تنگ دپیں گٹّ،کاگدیں بادگیر،ششتگیں سیہ بند،امیج انت ھم،چہرانت ھم۔امیج ءِ تہ ء چہر ءِ پیداک کنگ یاچہرءِ تہ ء امیج ءِ پیداک کنگ ءِ ھنرء اُردو ء غالب ءِ گورا شریں رنگے ء گندگ بیت۔
’’غنچہ پھر لگاکھلنے،آج ہم نے اپنادل
خوں کیاہوا دیکھا،گم کیاہواپایا
ادء غنچہ امیجے،ءُ چہرے ھم۔
غم ہستی کا اسدکس سے ہو جزمرگِ علاج
شمع ہر رنگ میں جلتی ہے سحرہونے تک(20)
شمع ادء امیجے ،چہرے ءُ چیدگے ھم۔
	اگاں مُلّاءِ اے لّچہ سرجم ء ہمے درشان داب ءِ تہ ء بوتیں سمبولک لّچہاں گوں نزیک بوتگ ات۔پرچاکہ وھدے’’1886ء فگارو ءِ سمبولک شاعری ءِ مینی فیسٹو شنگ بوتگ ات، آئی ءِ تہ ء اِے گپّ ءِ سرء زوردیگ بوتگ ات ک لبزاں ڈنیّ زانشی(علمی)گپانی جھگیری ءِ بدل ء ذہنی تب ءُ مارشتانی عکسکاری ء پہ کارمرد کنگ بہ بیت‘‘(21)
	مُلّاپازل ءِ ہمے لّچہ ءِ تہ ء اِے تب ءُ رنگ شرّیں وڑے ء گندگ بیت، کہ آبدن ءُ بالاد سازی ءِ ھاترا ہمالبزاں کہ دیم ء آرگء انت۔چوناھالس زندء ھست ءُ گشگ بنت بلے ادء اشانی معناشاعرءِ مارشتی درشان ء گوں بستگ انت‘بزانت بلدی معناءِ رِدء چارگ ءُ معناکنگ نہ بنت۔
تیربند از تھت ءِ سلیمان گِستگ ات
شربتی جاڑیں چونھال ء نوک رُستگ ات
کالب ءُ کدّ ء نیکہ چہ کیاماں کِستگ ات
	یا
مُرگ ءِ زرّین ماں بارگیں چوباں درنگ اِت ات
ھردوئیں نخلانی سمر ھونی رنگ اِت انت(22)
	اے رِدء اُردو ء میراجی ءِ لّچہ’’بعدکی اڑان‘‘کہ اشی ء سمبولک لّچہ یے گشگ بیت، ادء آئیء شپ ءِ گندءُ گدا رء پددوستدارءِ اندری ء تب ،آئی ء چومُلّاءِ پیم ء بیان کرتگ۔انارکانی سرء رتکگیں کنجل ء سیاھیں گراگ گشتگ،ءُ پیشانی ءِ آپ بوتگیں ٹِکّس ء دُمبی ایں استال گشتگ۔انچو کہ مُلّاء دوستدارءِ بدن ءِ ہررنگیں ساچ ءِ ھاتراجتاھیں گوناپ ساز ی کرتگ۔
چوم ہی لے گا بڑا آیاکہیں کا کوّا
اڑے اڑے بھلادیکھوتوکہاں آپہنچا
کلموا، کالا کلوٹا کاجل
میں اگر مرد نہ ہوتا تو یہ کہتاتجھ سے

وہ اک رات کا طوفان کا اعجاز تھا طوفان مٹا
کیسا طوفان تھا! اندھا طوفان
جس کے مٹنے پہ مجھے نوح کی یادآتی ہے(23)
	مُلّاءِ گورابازیں درشانی ءِ تجربت گندگ بنت۔ہمے رنگ ء بیانیہ لّچہ ءُ کسمانکی رنگ ءِ لّچہاں چہ ’’معراج ءِ شعر‘‘ءُ حضرت سلیمان ءُ ماھیگ ءِ شعر ءِ تہ ء متھ ء را کارمرد کنگ ءِ رنگ ءُ دروشم ھم گندگ بنت۔پوئٹکس ءِ رِدء مُلّاءِ گورء یکے تچک ء درشانی ءِ رنگ اِنت، کہ اِدء آمردم گری،پنت ءُ سوج دیگ ءُ مکسدی رنگ ء چہ کارگیپت۔اداء ڈنی(خارجیت)رنگ سوائی اِنت۔دومی رھبندآئی ءِ ھمااِنت کہ آچہرءُ شُبین،گوناپ سازی ءِ جہدء کنت۔پہ درور اِدء آئی ءِ’’موسمی ترھور‘‘،’’باگانی کپودرسبزیں،ھرسھراترام بنت‘‘ءُ چندیں دگہ لچّہ کہ اودء گپّ ءِ گشگ ءِ بدل ء چیز ءِ عکسکاری ء کنت ءُ ھماچیزءِ امیج ء دیم ء کاریت کہ ھمارنگ ء آئی ء گندگ ء اتکگ۔
تراپ کنیں ترمپاں ماں گُل ءِ دیم ء تروہ اِتگ
دوست اِش گوں کِرمانی کناویزاں ترکتگ(24)
	مُلّاءِ گُشگ ءِ ترزءُ تکنیکاں چہ یکے ھماشعرانت کہ آوتی راجدپترء یات کنت ءُ فلیش بیک ء روت،کوھنیں دورءُ باریگ ء ھیالانی تہ ء گیرآرگ ءِ جھدکنت۔اِے رنگیں شعرانی تہ ء کہ آوتی راج ءُ ربیّت ءِ سراپہربندیت‘اودء آشعرء بُنگیج گوں ’’جی‘‘ء کنت۔ءُ یک کسہّ گوشے ءِ رنگے ء بندات ء گوں ندارگ کشی ء کنت۔
جی ھماباریگ کہ حلب رندءِ جاگہ ات
بوسعیدانی شھر ھزار گنجیں باگچہ ات
بوراں جلوان ات،شیراں پہ جنگ ء چُھچہ ات
زرّیں زمزیل ماں تھتگاں میری تاکچہ ات(25)
ءُ اے رنگیں شعرانی آسرء گوں حکایت ءِ تکنیک ء کنت۔
اے منی پنتاں زیراِت ءُ شرّ باورکن اِت
چہ دل ء براتاں کینگ ءُ کستاں درکن اِت
نے کہ چہ پیریناں بِنایے دیگرکن اِت
مُشکلیں توجیلاں کماشاں پیسر کن اِت(26)
ھم کلامی ءِ رنگ ھم آئی ءِ لّچہانی تہء باز اِنت۔اِے رنگیں لّچہاں آ’’بیا‘‘ء گوں بندات کنت۔
بیااِت منی شاھی مھزبیں رِنداں
یک پہ یک دانائیں ھِرد منداں
نام پہ نام شیربیمّیں ملِک گِنداں
سورت ء دلگیریں جگرسِنداں(27)
	’’بیا‘‘ء گوں بندات کرتگیں لّچہانی تہ ء آوتی سرگوستاں بیان کنگ ءِ جُہدء کنت،ءُ جی ء گوں بندات کرتگیں آئی ءِ لّچہ وتی راجدپترءُ ربیّت ءِ اشک ءُ مہراں گوں سرریچ بنت۔ءُ چندیں شعرانی کہ اودء آچہر،گوناپ کشّی ءِ ھنرکاری ء دیم ء کاریت، اودء ’’من‘‘ء چہ آئی ءِ لّچہ بندات بنت۔چوکہ’’موسمی ترھور‘‘ءِ لّچہ انت۔ملّاءِ لّچہانی تکنیک ءِ بنگیج گوں ندارہ کشی ء بنت‘نی دیم ء کسّہ ء گوشاں کنت ءُ روان بیت،پدا آخرء نصیحت ءُ حکایتے ء گوں گپّ ء آسر کنت۔گوست ءُ مرچیگ،باندت ھواربنت ءُ آئی ءِ لچّہ ءِ دروشم ء گیشینّ انت۔

٭٭٭









شوندات:
1۔مٹھاخان مری،مست توکلی،بلوچی اکیڈمی کوئٹہ،2012،ت،30
2۔داد،اے آر،لبز،ساچشت ‘معنا،استین کیچ،2015،ت،76
3۔شمس الرحمن فاروقی،محوگفتگو(مرتب رحیل صدیقی)شب خون کتاب گھرالہ آباد،2004،ت،53
4۔فقیرشاد،درپشوکیں سہیل،آزات جمالدینی اکیڈمی کراچی،2002،ت،20
5۔اکبرغمشاد،کہنیں شاعری،دلجم پبلی کیشنزپنجگور،1998،ت،20
6۔شمس الرحمن فاروقی،محوگفتگو(مرتب رحیل صدیقی)شب خون کتاب گھرالہ آباد،2004،ت،20
7۔فیروزالغت(باراول)فیروزسنزلاہور،2005،ت،826
8۔فرہنگِ آصفیہ(بارششم)اُردوسائنس بورڈ لاہور،2010،ت،40
9۔فقیرشاد،درپشوکیں سہیل،آزات جمالدینی اکیڈمی کراچی،2002،ت،52
10۔سیدھاشمی ،شھلچہ کار،سیدھاشمی اکیڈمی گوادر،2013،ت،22
11۔شمس الرحمن فاروقی،محوگفتگو(مرتب رحیل صدیقی)شب خون کتاب گھرالہ آباد2004،ت،44
12۔صدف،نقوی،گوہرادب،مثال پبلشرزفیصل آباد،2014،ت،284
13۔ھمیش،ت،284
14۔ھمیش،ت،25
15۔حسن علی سہیل(نبشتانک)ماھتاک الس اسلام آباد،2008،ت48
16۔ھمیش،ت،48
17۔شمیم احمد،اصناف نثر،درس بلاغت(مرتب شمس الرحمن فاروقی)ترقی اُردو نئی دہلی 1989،ت،143
18۔سیدھاشمی ،شھلچہ کار،سیدھاشمی اکیڈمی گوادر،2013،ت،146
19۔ھمیش،ت،81
20۔صدیق کلیم،علامتی اظہار(علامت کے مباحث مرتبہ اشتیاق احمد)بیت الحکمت لاہور،2005،ت،43
21۔ھمیش،ت،46
22۔سیدھاشمی ،شھلچہ کار،سیدھاشمی اکیڈمی گوادر،2013،ت،82
23۔اشتیاق احمد،ادب میں اشاریت کی تحریک علامت کے مباحث،بیت الحکمت لاہور،2005،ت،19
24۔سیدھاشمی ،شھلچہ کار،سیدھاشمی اکیڈمی گوادر،2013،ت،82
25۔ھمیش،ت،61
26۔ھمیش۔ت۔65
27۔ھمیش،ت،75

 مُلاّفاضل ء ِ چاگردی ءُ بُن دپتری پگر : بلوچ دودمان ءُ میا ر 
										سنگت رفیق
	میراجی وتی کتاب ’’ اِس نظم میں ‘‘ء نبشتہ کنت کہ شائری ء فارم ( دروشم یا ہیئیت ) ہمنچک کہ ارزشت دارایت ہمنچک بنگپ ہم۔ (1) دروشم ء شائری ء کا رمر ز بو تگیں لبز ، لبزانی جو ڑ ینک ، حرف ءُ لبزانی توار، توارانی ماں للک ء بنجاہ ، لبزانی سر ءُ چیری ءِ رپک چارگ ءُ ٹپاسگ بنت وھدیکہ بنگپ ء حیال ، حیال ءِ فلسفہ ، چاگردی سما، راجمانی سنچ ، بن دپتری زانت ءُ سما ، نیک راہی ءُ ستکی لیکہ چار ءُ بچار بنت۔ لبزانک ءِ درائیں مزنیں نگدکار اے گپء تپاک انت کہ دروشم یا کالب بید ء جوانیں جسد ے بزاں بنگپے ء بے ساہ ءُ ہوادگ بیت بلے ادا گپ ایش نہ انت کہ کالب ءُ دروشم ء شائری یا لبزانکء جوانیں بستارے ءُ ارزشتے نیست بلے ما اے گپ ء ہم سر گو ز کت نہ کنیں کہ مدام جوانیں دروشمے ءِ ودی کنگ سا چینکی رنگ ء سنچ ءُ بود ، سر پدی ، بُن دپتری سما ، چاگر دی زانت ،د و دمان ، نیک راہی ءُ ستکی لیکہ ءُ ابرمی راستیانی زانگ ءُ زبان ءُ درشان ءِ رپک ءُ ہنر یک ساچو کے ء چہ اندگر اں برز تر ءُ بالاکنت ۔
	 مُلّافاضل ءِ شائری ء ایوکا چہرءُ شبین، چیدگ ، پہنیامی بقول سید ظہور شاہ ہاشمی ء لبزانی ہمتو اری (2)آئی ءِ شیئرانی کچ ءُ سنچ ء بر ز ءُ بالا نہ کنت بلکیں بلوچی شائری ء فاضل ءِ زمانگءُ وتی عہد ءِ جیڑھانی سر پدی ، چاگردی ءُ میارانی سنچ ، بُن دپتری سما ، راجمانی پگر ء اوں ہمگر نچ اِنت گوں ۔ بلوچ چو ُکہ دودمان ءُ میارانی واھندیں راجے پمیشکہ مارکسی جمالیات ءِ پُژدر ء آئی ء رااے ،مارشت فاضل ءِ شائری ء وتی جندی تجربہ ءُ ٹپاسانی گو رماں اوژناگ پر ما انت ءُ اے او ژناگ آئی ء وتی عہد ءُ تجربہ ءِ لذتاں نہ بخشا انت بلکیں آئی ء گوں وتی Concious ءُ Collection,Unconciousءِ زِراں ہم پّر ین اِیت ۔ فاضل ایوکا بلوچستان ناں بلکہ دنیا ءِ ایندگہ دودمان ، کسّہ ءُ بُن دپتراں ھم آشنا اِنت آئی ءِ اے زانت ءُ آشنائی شئیراں درا ءُ سہر ا انت۔ 
	چو کہ آئی ءِ شیئر ’’کو فہ ءِ مھرنگ‘‘(3) انت ۔ اے باز نامداریں کسّہ یے بلے روچ ء مرچی ہم بازیں سر پدی ءُ زانتکا ر یں مر دم چہ اے کسّہ ء نابلد ءُ نا سہی انت ۔ اے کسّہ بازیں حکا یتی ءُ مذہبی کتاباں رابعہ بصر ی ءِ نام ء نامدار انت بلے مارا رابعہ بصر یءِ زند نامگ ء چشیں گپے دیم ء نہ کیت ءُ ننکہ رابعہ بصر ی زند ءِ بہرے ء کوری ءِ حا ل رسیت ۔ بلے مُلّافاضل ہمازمانگ ء اے کسّہ ءِ پُژدر ء سہی ءُ سر پد انت ءُ چرے شئیر ء فاضل ءِ ایندگہ ھلک ءُ ملکاں بوتگیں مئیل ءُ ویلانی بابت ء آئی ءِ سر پدی بزاں Knowledge زانگ بیت ۔ ہمے وڑا وھدے کہ آگشیت ۔
شپ کہ چار پا ساں گم چا ر قسمیں گوں من انت 
جزم زاناں کہ گوں دگہ ہچ کسء نباں 
قسمے چرا یا قوبی حیالاتاں گیش تر انت 
قسمے چر ا نوک چھریں کڑی سنداں تیز تر اِنت 
قسمے چر الماسیں پلک تراشاں نیش تر انت 
قسمے چہ گراں باریں گراباں سنگین ترانت (4)		
شے مرید گشیت
	آہنی پلک انت کہ گوں منی بالادء جُڑ انت،فاضل ءِ اے شیئرء یکیں گم اِنت کہ ھنچو قسم ء اِنت ہرچ قسمءِ وتی سوچشت ءُ دردے بلے بشیر بلوچ نبشتہ کنت:
’’اے چاریں گماں ہر یکے ء کسہے است ءُ چد و گیش گم سگگ ہم نہ بیت اولی واجہ یاقوب(حضرت یعقوب علیہ سلام) ءِ شردروشمیں بچ حضرت یوسف ءِ بے گواہ بوھگ ءِ گم انت کہ براتاں بُرت و چاہے دور دات ءُ پت ء را اتک حال دات کہ آناھاراں وارتگ ءُ واجہ یعقوب چہ یوسف ءِ گماں چماں کور بوت‘‘(5)
	دومی گم چہ الماس پلک تراشاں نیش ترانت۔ الماس ہیرہ ء گش انت کہ سک تیزء بروک اِنت بلوچ ہمے حاترا سکیں تیزین ءُ بروکیں چیز ء الماس گش انت بلے زہرے ہم ہست کہ آئی ء ا لماس ءِ زہر گش انت کہ آئی ءِ ورگ ء بنی آدم ہچ وڑانہ ر ک ایت بلے آئی ءِ تورناکی ایش اِنت کہ آئی ءِ ورگ ء پد نبی آدم ءِ پُپ، جگر ءُ سگندانک ٹکر ٹکرء گوں شانگ درء کپ انت پمیشکہ بنی آدمءِ رکگ ءِ ہچ وڑیں تو جیلے بوت نہ کنت اسلامی بُن دپتر ء اے گشگ بیت کہ حضرت حسین ءِ برات حضرت حسن ء را آئی ءِ لوگی ء ہمے زہر داتگ ۔ الماس ءِ نیش بہ کہ نوکیں دورء ُ شیشگ ءُ گراں بہائیں سنگاں ہمیشے ءِ سرا بُرانت یا الماس ءِ تور ناکیں زہر ، فاضل آئی ءِ زانتینکی (سائنسی) زانت ءُ سنچ ء سر پد انت۔ چارومی گمءِ گرانی انت۔ گرانی زور ءُ اسٹمینا ءِ چکاس انت کہ مردمے بارے چے حد ء داشت کنت اگاں ناں بار مردمء پروش ایت بلے فاضل تیاب ءِ مردم نہ بوھگ ء ابیدہم اُشتری بار ءِ بدلء گُرابی بار ءِ گپ ء کنت کہ آئی مشاہدہ ءِ سنچ ء ہم درا کنت۔ اے بُن د پتر ی زانت ہمیدانہ اوشت اِیت ہمے شئیر ءِ اندگہ کٹریان ء گمان بیت کہ فاضل ءِ سینگ چہ زمانگ ءِ دپتراں سر ریچ اِنت،
مھتری اقرارے کتگ گو نمن دلبرء 
ہنچو کہ بی بی ما ہو ء کت گوں عمر ء 
قیصرء بھرام ءِ جنک ء گوں سیکر ء 
بصرو ءِ مریم گوں حسن خان جعفر ء 
استنبول با ٔنو خسرو گوں شاہ کشور ء 
بی بی بلقیس ء گوں سلیمان پیگمبر ء 
سیبی ءِ تھت ء ہانی ءِ دنیار گوں چاکر ء 
رندیں بیبگر ء چون کت گوں شاہ دختر ء 
کشمیر بھشت بوئیں دریں صنو بر گوں حیدرء 
ملتان مریم ہم کپو تیں گوں بکر ء 
کیچ ء لال بی بی غلام گوں میر یں سنجر ء 
چین ءِ گلندام ء گوں شاہ بہرام زرہ بُر ء 
سندھ ءِ جا موٹ ء چوں کتگوں رانی بکر ء 
خاران جتو ء گوں رحیم بخش روح برء 
مصرء ذولیخہ ء کرتگ ات یو سف یا د گار 
لک ءِ فرہا د ء بستگ ات شرین ءِ میار 
لگت اِت ئے تش ءُ ھون ئے اتگاں چہ دل ء 
کلمت ءِ دابانی سدو ء گوں کیّا یل ء 
دشتیاری باگیں میر کلیر ء گوں حاجرء (6)	
 	اے بصر ہ ء بگر داں چین ءُ کشمیر، دراہ مھرانکی داستان انت۔ من پہ دل ءُ ستک گشاں کہ اے مجلس ء یک چشیں مر د مے نہ بیت کہ مر چگیں رسانک درءِ اے وھد ءُ زمانگ ء اے مھرانکی داستا نانی پُش در ءِ درائیں کسّہاں بزانت ءُ سر پدبہ بیت۔ فاضل ءِ شائری ء اے وڑیں ہزاراں بُن دپتری سر ا نت کہ آئی ءِ شائری ءِ زر ء چو تلمیع ءِ بو جیگ ء چول جن ا نت کہ فاضل ء وتی عہد ءُ زمانگءِ چست ءُ ایر ءُ بُن دپتری و یلانی بابت ء سہی ءُ سرپدیں مر دمے پیش دارانت۔ فاضل ء ما آئی عہد ءِ شا ئراں اے وڑ ا ہم گستاءُ جتا کت کنیں کہ شائری سنچ ءُ بود نا کی ء ابید فاضل چہ چراہاں چاگردی ، دو دمانی، میار جلّی ، راجمانزانتی ءُ بُن دپتری در ء ہم گامے ساری ءُ پیسر انت ۔ مُلّافاضل ءِ چاگردی پگر ءُ بُن دپتری سما ءِ بابت ء واجہ بشیر بلوچ ءُ واحد بزدار، میر مٹھاخان مری ءُ غلام فاروقء باز بنشتہ کتگ۔ بشیر بلوچ نبشتہ کنت کہ ’’ فاضل ءِ شاعری ءِ گیشتریں بہر عشقی اِنت ۔۔۔بلے مُلّا فاضل ءِ شئیرانی تہ ء تاریخی جنگی ، عشقی ، نصیحتی و کتابی کسہانی بیان است انت۔‘‘(7)آ دیمتر ا مُلّافاضل ءِ چاگردی سنچ ءُ سما ءُ بُن دپتری پگر ءِ بابت ء نبشتہ کنت ۔ ’’اے تہنا آئی ءِ لہتیں شیئرانی یک ءُ دو بند انت کہ چراواں مُلّافاضل ءِ زانت ءُ کمال وتی چاگرد ءُ ماحول ءِ حیال داری ءُ زبان ءِ شائستگی پدر ّ بیت ‘‘(8) ۔دیمء بشیر بلوچ نبشتہ کنت ۔ 
’’فاضل ء وتی شائری ءِ تہ ء مستا نہ ، صو فیا نہ و فلسفیانہ و نیک کرداریں حیال مچ کتگ فاضل ءِ شاعری ءِ تہء اخلاقی و انسانی کردار ءِ مزنیں بہرے است ‘‘ (9)
ملکے ادءِ ناگی دریں 
مردے ہمے مچءِ سریں 
جن نشتگ ءُ مرد کین دریں 
نا ہ اش نہ دات کہ ما بوریں 
جنتیں ارزّے ما مریں 
بلے کہ مئے ھون اِش پریں (10)		
	بلوچ گُش انت نان ءِ دئیگ سک اِنت بلے سلا ہ ءِ جنئگ حق اِنت سلاہ بلوچ میار ءِ سکیں محکمیں اشتے۔ اگاں کہ بلوچ دودمان ء مہمانداری مستریں میار اِنت بلے سلاہ چریشی ء ہم ہما دیم انت پمیشکہ نان ء ِ وھد ءُ پا س ء یا مہما نے ءِ آھگ ء سلاہ جنئگ چو نما ز ء فرض اِنت فاضل چو کہ سر پدی ایں مر دمے ادا بائدیں مردم ایشی ء ایوکا فاضل ءِ ورگ ء گوں بندوک مکنت پر چکہ بیلے ءِ نہ ورگ ء کس نہ مر ایت بلے فاضل ءِ گو را میارءِ پرو شگ سکیں حرابیں عیبے۔ اگاں ماں فاضل ءِ شائریء بچاریں آئی ء مدام کم ظرف ءُ ایوکا بے میاریں مرد مان تژن ءُ شگان کتگ بلے اے شئیر ءِ تہا فاضل چہ شگان ءُ تژن ء گوستگ ءُ گشیت اے مرد ءِ بے سلاہی ء اگا ں ما شدا مُرت اِیں گڈا بزاں ما اللہ ہی موتء نہ مرتگیں بلکیں اے مرد ء مارا کشتگ ءُ ایشی ء مئے کوش ءِ بیر پر انت ، پدا رند ءِ بیر ۔ بزاں فاضل زانت کہ آئی ء وتارا چہ شُد ء رکینگ ءِ حاترا یک بلوچ مردے ءِ کر ء آؤرتگ ءُ سر کتگ بلے اے مر د ہنچیں بے آپے کہ مارا دانگے ناہ ءِ سلاہ ء ہم نہ جنت ءُ فاضل وتی شائری ء اے وڑیں بے حیائیں مر دمانی کم شرپ کنئگ ءُ تژ ن ءُ پیگو ر ء ہچ وڑء چک ءُ پد نہ بیت پر چکہ آئیء بلوچ پہ بے میار ءُ بے میارجلّی ء ہچ دوست نہ بیت آئی ءِ کر ء بلوچ ءُ نبی آدم ءِ بو دشت پگر ، میار جلّی ءُ قدرانی پاسداری ءُ یک جوانیں کردے ءِ واھند بوھگ اِنت ۔ اشاں در فاضل ءِ گورا نبی آدم شرپ دار ءُ عزت مند نہ اِنت آتری ما ل ءُ دولت ءِ واھندءُ کوم ءُ کٹمدان ءِ کماش بہ بیت چوکہ آئی ءِ اے شیئر انت۔ 
گوری مال ءُ گنج کس ء نام دار نہ کنت 
آچے مر دمے کہ جدواں لج دار نہ کنت 
عا قلاں تہنا و خدا بازار نہ کنت 
 مردم داوا ء بے درچ ءُ بے وار نہ کنت
یکبرے مستی ء نہ روت تاں سار نہ کنت 
آنہ اِنت مردے کہ دوبارہ وار نہ کنت
جنگ ء گوں جوریں دژمناں دمبار نہ کنت 
شکلیں واباں ماں دیدگاں انگار نہ کنت 
ھوناں گوں وشبویں دناں آتار نہ کنت 
بسکن او فاضل کہ عا قلاں کس یا ر نہ کنت 
تیشگ گوں پو لاتیں کڑیاں کار نہ کنت(11)		
 	اے شئیرءِ ہر یک کڑی پنتے بلے اے پنت بلوچ دودمان ءِ میاری چیدگ انت پمیشکہ کہ بلوچ چاگرد ء نامداری ءُ نام کشی پہ ما ل ءُ زرنہ انت بلکیں بلوچ میارانی پاسداری اِنت بلوچ چاگردء ہما مردم نامدارءُ وش نام بیت کہ بلوچ دود ءُ بلوچ میارانی پد ء روت ۔ 
میر مٹھاخان مری مُلّافاضل ءِ چاگردی ءُ بلوچ میار ءِ پُژدر ء چو ش گشیت ’’ فاضل یک راست گو ءُ حقیقت پسندیں شائیرے ات آئی ء ہر کسے کہ دغا ءُ رد دیستگ آئی ء را ایراد گپتگ میر چاکر بلوچ قوم ءِ مستر ءُ سردار ات ۔ چاکر ءِ کردار ء ایوکا بلوچیں تمن نہ میڑا ئینتاں ۔ چھڑو راج ءُ اُلس گار ءُ ویران نہ کتگ بلکہ وت دی نیٹ شو ، دومیانی دزگندھ باہو ٹ بوت ۔ 
	مُلّا فاضل ءِ شائری یے دگہ یک خاصیں ہبر ے ایش انت کہ آایوک ء تاریخی مزن شانی ءُ گو ستگیں کٹ ءُ سو بانی ہبر ء نہ کنت بلکیں استیں حالت ءُ مرچگیں کم گشادی نزوریاں ہم دیم ء کار ایت ءُ گوں سکیں بے ریائیں پیمے ء اے نزوری ءُ ناروائیاں بیان کنت چوکہ آیک نیمگے ء رندٹک ءِ سردار ءُ سروکانی بہادری، مردم گری، مہمان داری مز ن دلیء ساڈائیت بلے وھدیکہ ٹک ءِ مستریں کماش میرچاکر خان گوں اے دگہ ٹکےء جنگ دنت ءُ پر ے حاترا ڈنی قوتاں کمک لوٹ ایت نہ مُلّا فاضل ءِ آیاء ہم ندارایت آئی ء راہم ایرجنت
ہر بہ کہ ر نداں کہ زوربوت
حالی گوں چاکرء تور بوت
جاہءُ مقان اش ھوربوت 
ہرچی کہ مند ء چیر بوت
مردی کمان ئے ایر بوت 
چاکر کہ چپ ءُ چو ٹ بوت 
راج ء تما میں موٹ بوت 
شت یکے ءِ باہو ٹ بوت ،،(12)		
 	اے ہمے رند ءِ سردار ءِ بابت ء گشگان اِنت کہ آئی ءِ بابت ء گشیت ۔
گر شما رنداں با حقیقت ء ہمراہ بت
مھرءُ دوستی ءُ تپاک ءُ یکجاہ بت
پلیں مستاگ انت ماں بشار تاں گواہ بت 
 تیھریں گٹ ءُ چو تلاراں بے راہ بت 
 نیکہ چہ شاھانی گور ء دست کوتاہ بت(13)	 
	فاضل بے ریائیں شاعرے آئی’’ پگر ی درشان داب‘‘ ہنچش اِنت کہ آئی ءِ اے وڑیں شئیراں گمان بیت کہ آ ایوکا رنداں نہ گش ایت بلکیں مُچ بلوچاں گشیت کہ آتپاک بہ بنت بلے اے تپاکی ء  آوت ماں وت ءِ جنگ ءِ پُژدرء گشیت پر چکہ آزانت کہ اے دنیا ء گوں ایمنیء کسء نندگ ء نیل انت چو کہ گشگ بیت کہ پہ ایمنی ءِ حاترا جنگ ء تیار بہ بئے پر چکہ آچہ اے شعرء پراموش نہ اِنت کہ 
حیرانی تمن ویران اِنت 
سیت گوں شکلیں جنگان اِنت
	شکلیں جنگ ہما انت کہ بلوچ گوں تپاکی ء گوں ایندگہ راجاں جنگ دئینت ءُ فاضل گشیت ۔ 
 ملکاں تاراج و شاھاں مں گور گنداں کن اِت 
چماں گوں ڈاہوئی کمندیں گٹاں کن اِت 
دیم ء پہ ناراست و نگیگی سنداں کن اِ ت(14)	
	ہمے شئیر ءِ بابتء واجہ بشیر بلوچ گشیت کہ’’ فاضل وتن ءِ ہر گٹ ءُ گر ءِ دلگوش و پاسبانی ءِ توار پر جنت او اُلس ء شیوار کنت۔ آھشکیں نندگ ءُ ُناہ ءِ گڈگ کنگ ءِ سرا ہم بد بارت پمیشکہ گشیت کہ ملکاں تاراج ءُ شاھاں مں گور گنداں کن اِت(15)فاضل اے گپ ء اے حاترا نہ جنت کہ آئی ء ما کشت ءُ کوش ءِ حُب انت بلکیں اے واستہ کہ سکندر اعظم ، اشوک ، چنگیزخان ، عرب ، ترک ، زرگون ءُ ایندگہ راجانی جہاں گیری حال ء سہی ءُ سر پد انت کہ مر چی ینوورلڈ آر ڈر ءِ رنگ ء مئے دیم ء انت ۔ اے دِر چ ء فاضل طاقت ءُ تیاری ءِ نفسیات ء زانت بلے آئی ءِ شیئری فلسفہ ء اے طاقت ءُ تیاری جندی ءُ شخصی نہ اِنت بلکیں ُ دمگی( بزاں(Geographical ءُ انت پمیشکہ آئی ءِ کرء Passive بوھگ چو مہمان ءُ باہو ٹ نہ دارگ ء مزنیں عیبے۔ آایشی ء را نزوری ءُ نابودے سر پد بیت چو کہ علامہ اقبالءِ شاھین اِنت ۔ بشیر بلوچ نبشتہ کنت
 ’’پمیشکہ پہ اے دنیا ءِ مال ءُ مڈی ، ہستی ءُ دولت ء ہر کس پہر ء مہ کنت پمیشکہ ماں ہمک راجاں بن جتیں آساں کپ کپ اِنت ءِ گپ ء جنت بن جتیں آس انسان ءِ عقل ءُ زانت ءِ دیم برگ ءُ حق ءُ مو جبانی بچہ آرگ انت۔‘‘(16)
	زبان ءِ بر جاہ دارگ بلوچ دودمان ء مزنیں بستارے واھند اِنت بلوچ ربیدگ ء مر دماں وتی ساہ ءُ سرداتگ انت بلے وتی زبان روگء نیشتگ شے مرید ءِ ہمے زبان ءِ دیناں وتی دشتار بخشات مرچی بازیں زانتکار شے مرید ءِ اے کا ر ء ایر جنت بلے میر چاکر ءِ دیم ء بلو چ دود مان ء شے مریدء ِ نام اے حاترا زندگ اِنت کہ آئی ء بلوچ ءِ یک میارے ءِ دارگ ء زند ءِ درائیں سکی ءُ سزا وتی سرا ذرت انت۔ فاضل گشیت 
سی نہ مانانءُ برسیخاں بو شتاں 
پدنہ گرد اں چہ و عد ء دو ستاں(17)	 
	 اے شئیرءِ بابتء بشیر بلوچ نبشتہ کنت ’’بزاں من ہمنچک نزور ءُ عاجز بہ بیں کہ تچک ءُ مکی اوشتات مکیں ۔۔۔بلے پداوں وتی کولاں پر نہ تریں ۔۔‘‘(18)
	واجہ غلام فاروق نبشتہ کنت:
 ’’مُلّافاضل ءِ نام گرگ بیت تا دلگوش ماں بلوچی شائری ء اتکگیں یک سرجمیں آشوبے ءِ نیمگ ء روت مُلّا فاضل ایوکا یک شائرے ءِ نام نہ انت یک نو کیں بدلی یے ءِ نام انت آئی ء گوں شاھگانیں پکر ءُ زانتکاریں سّسا بلو چی شاعری ءِ دامن پراہ ءُ شاھیگان کت ءُ راج ءِ کدیمیں قدر ءُ کیمتان ء نوکیں پیمے ء دیم ء آؤرت۔ مُلّافاضل ہشکیں شائرے نہ بوتگ بلکیں یک ھورت گندیں تاریخ زانتے بوتگ ، راج دوستیں زانتکارے بوتگ ، لو زانت ء کو اسے بوتگ ۔ لج داریں بلو چے بوتگ ۔ مئے قوم ءِ تاریخی گوھر کیمتیانی پہر یز وکءُ دیم آروک بوتگ ۔ مئے بے حا لیں تاریخی رول ءُ بے مٹیں دودءُ ربیدگانی ستون ءُ سیمبل بوتگ،،(19) 
	واحدبزدار نبشتہ کنت کہ’’ مُلّافاضل چوناء عامیں مر دمے ات بلائیں مالدارے ءُ زردارے نہ ات ۔ بلے آئی ءِ ازم ء آئی ءِ زبان ء آئی ء را چہ عامیں مردمے ء سندان بُرز ءُ بالاکنان ء تہذیبی چیدگے ٹہیئنتگ ۔ بلوچ دودمان ءِ جہگیری شبینے ٹا ئینتگ ۔ بلوچی دیوان ءُ مراگاہانی تہا مُلّا ءِ ہاریں زبان ءِ دیم ء کس نہ او شتاتگ ، مُلّا ءِ گران ءُ سنگینیں زبان ، زانت ءُ زانشت ءِ زبان ات ۔ ہردانکے کہ آئی ء دراکتگ آئی ءِ تہا علم ءُ گیدی زانشت (Folkwisdom) ءِ زرے چول جنت چوکہ اے شئیر انت ۔ 
نادان پہ حکایت سر حال نہ بیت 
آسنے سہریں پہ ٹپگ ء پولات نہ بیت
آ تیگ ء کہ جو ہرمان نیست 
پہ سجگ ء آپ دار نہ بیت ،، (20)
	واحد بزدار دیم ء نبشتہ کنت ’’مُلّا ءِ نگاہ چہ وتی وھد ءُ باریگء دیمترء ات ۔ بچارات مُلّافاضل ء یک ءُ نیم صد سال ساری ء آؤکیں زمانگ ءِ چست ءُ ایر وتی رژن ءِ آدینک ء چون نکش کر تگ انت‘‘ 
ہنچیں باریے کیت اِنت منی ہوش ء 
زھم جنیں مردانا ں گراں گو شء
چابک ءُ شہمات اِش برانت ہوش ء 
 قیدءُ شھبند بنت بے وتی کو ش ء 
				 سر مزن پہریں جہل بنت میشء ،،(21) 
	 واحد بز دار فاضل ءِ چاگردی سنچ ءُ راجمانی پگر ءِ پہناتاں گیشینان ء گشیت:
 ’’آئی ءِ شائری ءِ تہا نیک راہی ءُ مذہبی بنگپ ہم گندگا کاینت ءُ زندمان ءِ ایندگہ راجی ، راجمانی ءُ تاریخی پہناتانی باروا ہم شون رسیت پر چکہ زانتکاریں شائر رنگی دروشم ء ایوکا وتی ذاتی گرو چیلءُ نفسیاتی جیڑ ھانی بندیگ نہ بیت بلکیں آراجمانے ءِ جہگیر ءِ بستا رء آہر دودمانی ، ربیدگی ءُ راجمانی سر حا لانی باروا وتی د را ئشتاں دیم ء کا رایت کہ آراجمان یے ءِ اخلاقی ءُ تہذیبی گزرانی بالا بندی کن انت پمیشکہ مُلّا فاضل ءِ شائری ءِ تہا وتی جندی دراشتاں گوں ھورا راجمانی درائشت (Social Meanings) ہم پدرا ءُ سہرا بیت ۔‘‘(22)
اے خر د منداں شپ اِنت اگاں ہرچند تہار 
شبرو گردشتاں نشان اِنت مات ءُ گہار(23) 
 = 
برات ہما انت کہ مرتاں براتانی رم ء 
نام اِش مان ایت ماں جہان ء چورستمء(24)
 =
مہرءُ دو ستیاں نیکہ پہ سیم ءُ زرکن اِت 
بور عقاباں پہ جنگی باندات ء گو ر کن اِت 
ملیں تاواناں کش اِت ءُ کاراں شرکن اِت 
مشکلیں کاراں شما کماشاں پیسر کن اِت 
نیکہ چہ پیریناں نباھاں دیگر کن اِت(25)	 
	بلوچی بتلے گش انت کہ سنگ سبک ء سنگ ءِ گران بزاں ترپل ءُ سبک ءُ لو پر بوھگ بلوچ دودمان ء عیبے ءُ اے بابت ء واحد بزدار مُلّافاضل ءِ شئیرے ءِ نیمگء اشارہ کننت ءُ نبشتہ کنت کہ:
 ’’مُلّاءِ قول اِنت کہ ’’سنگ ‘‘ہما وھدء گران بیت کہ ’’مردم وتی سنگر ء بہ بیت ‘‘ ہر وھدیکہ مر دم یاراجے چہ وتی سنگر ء در کپت گڈا وھدءِ بے رحمیں ہا ر آئی ء چہ ھنڈالاں ولگوج کنت ءُ آئی ء شکون دیم کنت ۔‘‘(26) 
 بزدار دیم ء نبشتہ کنت:
 ’’مُلّافاضل ء وتی شاعری ءِ تہا نیکراہی، ھدا زا نتی ءُ مردم زانتی ءِ بازیں تک ءُ پہنا تانی باروا گوں سرجمی ء تران کتگ ءُ آئی ءِ شاعری ءِ مستریں بہر اخلاق ءُ دودمانی کدر ءُ کیلوانی ساٹگ ءُ پہریز گ اِنت، چیاکہ وھدے یک راجے اخلاقی ءُ تہذیبی صورتء زوال آما چ بیت گڈا آئی ءِ مانشت ءِ جُست ودی بیت پمیشکہ راجے ءِ ما نشت ءِ ہاترا راج ءِ کدر ءُ کیلوانی بر جاہ دارگ ءُ ایشانی سرا کار بند بوھگ المی اِنت‘‘ (27) 
واجہ بزدار دیمء نبشتہ کنت:
’’ مُلّا فاضل چو کہ وت وانندھیں ءُ زانتکاریں بالادے ات، پمیشکا آوانگ ءُ زانگ ءِ ارزشت ء سہی ءُ سرپدات۔ مُلّا ء وتی شاعری ءِ تہا چہ یک نیم سد سال ساری علم ءُ زانت ء راکرامات ءِ ارزشت بکشتگ اِت حالا نکہ آ وھدءُ پاس ءُ پہ ہاس بلوچ دودمان ء چاگردی جاور حالانی سبب ء علم ءِ میئلءُ ایشی کٹ ءُ پائیدگ انیکس پدرا ءُ پاشک نہ ات انت چونکہ مرو چگیں وھد ء علم زانت نہ ایوکا المی اِنت بلکیں راجے ءِ مانشت ءِ مانز مان ہم است اِنت بلے مُلّا ء ہما وھد ء زانتگ ات کہ علم ہما وسیلگ اِنت کہ چرائی ءِ برکت ء زانت ءُ سما ءِ در پچ بنت ءُ نوکیں دریانک دیم ء کاینت کائنات ءِ اسرار آشکار بنت پر چکہ کرامات بندر ء کشفءُ سماءِ نام انت ءُ چہ نامالو م ء دیم پہ ما لوم ءِ نیمگا سپر ءِ نام انت زانت ءُ زانشت بندرءُ چیزانی سما ءُ سرپدی انت تانکہ چیزانی سر پدی مہ بیت جیڑھ گشینگ نہ بنت ءُ دیم روئی گمان ءُ امکانات نہ بنت اے ردا مُلّا ءِ اے شئیر د لگوش کر زایت۔ 
بیاات منی شاہی مہذبیں راجاں 
 یاد کن اِت منی گڈیگیں وصیّتاں 
کشّ اِت کہن ء کش اِت نخلیات ء 
کن اِت باپار شماتجا رات ء 
 یا بوان اِت علم ءُ زیراِت کرامات ء ۔،، (28) 
	 فاضل ہماجاہ ء بلوچ یا نبی آدم ءِ مڑاہ ء پرآئی ء شانے گشیت بلے دومی دست ء تکبر ء مزن گندیء ایر ہم جنت بلوچ دو دمان ء تکبر ء گراں کم تر زانگ جوانیں شے نہ انت ۔ ادا اے گپ زانگ بہ بیت کہ ’’ مڑاہ ءُ تکبر ‘‘ ءِ میان مزنیں پر ک ءُ تپا وتے بیت ۔ مڑاہ بلوچ ءِ شان انت بلے تکبر روحانی ءُ اخلاقی عیبے مڑاہ Possitive چیزے ءُ تکبر ر دین ءُ Negative چیزے۔ فاضل تکبر ءُ دگرے مان میارگء ایر جنت ءُ ابر می ءِ اے راستی ء پدر کنت کہ امروز ء ہچ چیز پائیدار نہ انت ۔ 
امر شاہیں کرد گارءِ چیرءُ سر بسیا ر کنت 
مر د ء نا مرد ءِ سپاہی والا ءُ چمدار کنت 
پیر مرد ءُ آجزاں اندرجہان پادار کنت 
نو جوان ءُ نو گلاں نوک حاصلاں او گار کنت 
ہستو مند ءُ تندرست ءُ جان سختاں بیما ر کنت 
کم تمیز ءُ عر ض منداں لائق ءُ نامدار کنت 
بو ری واندکاراں گدا ءُ سد پیادگ سوار کنت 
ھلکے سو چیت ءُ ویرانیں دھے گلزار کنت (29) 	
	میرمٹھاخان مری مُلّافاضل ءِ بُن دپتری پگر ، آئی ءِ چاگردی ذمہ دار یء مارشتانی با بت ء نبشتہ کنت ’’مُلّافاضل یک قوم دوست ءُ وطن پر ستیں شاعرے ات فاضل عہدی بلوچانی دور ءُ نوبتاں گیر کا ر ایت ءُ مارا ڈس ایت کہ پیشی بلوچاں چہ کر شان ءُ شرپ ، بھڑ مڑدائی ءُ مزن مری ء گوں وتی وخت گو ا زینتہ ۔ چو نائی ء کلیں قدیم او نیا مجینی باری ءِ شائیراں ، عہدی دور ءُ باری ء آہانی بچار کھتہ ۔ بلے فاضل ءُ دومی شائیرانی نیام ء ہمے فرق اِنت کہ باقی شائر پیشی وختانی سیر و سکیانی وختاں یات کن انت او ہمے حالو ر ءِ سرا ارمان کن انت کہ نیں ہواں عہد ، ہواں و شحالی ءُ سکھ ءُ گڑدی دومی براں نیا انت ۔ بلے فاضل ہما شائیراں چہ یکے کہ آں آؤ خیں باری باندات ء نا امید نہ انت فاضل حالات ءِ سائنسی گندو چار ء کنت آں اے حال ء سہی انت کہ قومانی نفع ءُ پیشرفت ءِ چے اسباب انت ؟ مُلّافاضل وتی گپتاراں سری بلوچانی قدیم تاریخ منگہ ءُ شان بھڑی ءُ بھڑ مڑائی ءِ سر حال ء اے رنگ ء پیش درا یت ۔
جی ہما بارہگ کہ حلب رندءِ جاگہہ ات
بُو سعیدانی شہر ہزار گنجیں باگچہ ات
زرّیں زمزیل گوں تھتگا ں میری ءِ تا قچہ ات
بوراں جلوان ءُ شیراں پہ جنگ ء چہچہ ات ،،(30)
	اے شئیرمُلّافاضل جوان تریں شیئراں یکے کہ ایشی ءِ تہا بقول میر مٹھا خان مری ’’زوربیان بازانت ،،(31) ہمے وڈا اے شئیر ءِ آھنگ ءِ برزی ء ھوار ایشی ءِ تہا جوزگ ہم سک بازاِنت
آخر رندانی دل ء دہلی میل کتگ
گوستگ انت پیشی کسہہءُ باری دیگر ات
نصر دین کیچ ء ءُ مگس جامیں بکرات
مند ء جاموٹ، راحسین مُلّا جعفرات
دِزکء ہاشم حان ات ءُ سرحد کمبرات
ماں گھءِ دربند ء شکر گنجیں حید رات
تل ء جلاب ُ بستگیں راجانی سرات
بیلہ عالی نوتگ ءُ دھلی چاکرات 
جدئے ماں سنگ آسان کلگ گیندیں عمرات 
مھتریں شئیراں حملہ ءُ پرگولاں گرات
جنگ اش ماں ایران ءُ مشھد سالے سے برات
سی ہزار موسائی عمر کوٹ ءِ لشکر ات
سندی ٹالپو راں پہ حضور کلیں نوکرات
چہ دگہ بے دینیں شاھنہشایاں گئشتر ات
عمر حاجی عادلیں شاھانی گور ات 
یوسف ءِ عمر کنگرانی تاج ءُ سر ات
ہیبتان بیبگر ماں گڈان نام ئے گروھبرات
تیگ جنیں بیبگر ءِ شکار شاہ ءِ دختر ات
توروان چنگانی سھیت جدی نوکرات 
سدن بقالے از بلوچ قدء درات
کنوانی وھدء ملک میران پیسر ات
مُلّا رامین ءُ جتوءُ میریں عمرات
مندو، چوٹاءُ غلام شاہ ءِ برادرات
گوھرام گوں لاشار ءِ مگسیاں مردور ات
ہرسبا ہ رنداں ء پہ مکا لاتے ننگر ات
نیکہ منی کچی بھادران ء درورات دیمء گیشت 
نیکہ چہ خفر ء کاگدے کپتگ مردم ء
برات ہما ینت کہ مرتاں وتی براتانی رم ء
نام اِیش مان ایت ماں جہا ن ء چورستم ء
 ۔۔دیم ء گیشت
دژمنیں مرداناں ہما سنگ ءُ سرکن اِت
برگل ء ءُ رمباں تورواں سنگ ء سرکن اِت
چہ دل ء براتی کینگ ءُ کست ء درکن اِت
مہر ءُ دوستیاں نیکہ پہ سیم ءُ زرکن اِت
 چو کہ ،
تھتء سکندر کجا شت کے کا ؤس فرھنگ 
مسلم ءُ جمشید ءُ کیانی تور ءُ تیمور شاہ لنگ(32)		 
اے بلوچ میارانی سپاداری ،شان ءُ ابید مُلّا فاضل ءِ زانتکاری ءُ سر پد ی علم نجوم ءِ مزنیں بہر ے ءُ ہمیشی ء ہوار مُلّا فاضل علم ا بجد ءُ علم العدد ءِ ہم مزنیں زانتکارے ات کہ آئی ءِ شاعری ء باز گندگ بنت کہ پٹ ءُ پول لوٹ انت ۔چو کہ شئیر انت ۔
یکے پنجسد ءُ چار ’’ب‘‘ءُ سے ءُ ’’د دارایت قمر
 دومی سہ سد ءُ پنجاہ یازدہ سد شش دارایت قمر (33)
 									ڈاکٹر غفور شاد
	وزڈم ، حکمت یا دانائی جیڑگءُ عمل کنگ ءِ ھما کمال انت کہ آئی تہا انسانءِ زانت ، تجربہ ، آزمودگی ، پہمءُ لس پہم ، دیرزانتی ءُ دیر گندیءِ سنچءُ بودناکی ھوار بنت، فوک وزڈم اصلء شخصی (Individual)جیڑے نہ انت ، بلکیں پیلہی(Collective)زانت ءُ زانگءِ سرچمگ انت بزاں ہما حکمتءُ دانائی کہ وتی اندرء کرنانی کرن ءِ سفر بجنت ءُ وتی جوہرءُ راستیء یکشلا برجاہ بداریت، ہما زانت کہ ہروڑیں آساپی چکاساں گواز گا پد ہم وتی اصلیت ءُ جوان زاتی ء مٹ مکنت۔ ہما تجربہ ءُ آزمودگی کہ زندءِ توامیں نوبتانی بہاراں مچگء پد ہم پہ کارءِ حقیقتء وتا راست و تچک ثابت بکنت۔ ہما پوہ ءُ زانت یا لس زانتکاری کہ ہزاراں سال و موسمانی گوازینگ ء رند ہم وتی حقیقیتں رنگا ہما وڑا پدر بکنت کہ ہزاراں سال پیش ھما رنگءُ دروشمء بوتگ۔ D.Kramerئِگُشگءِ ردا Execeptional Understanding of Ordinary Experiences(سادگیں آزمودگیانی یکتائیں سرپدی)ہما سرپدی ء گشگ بیت کہ آچہ روایتی علمءُ یالءُ عمُلّاں کہ کرنانی تجربت ءُ سرگوستانی آسرء دست کپنت ءُ ہندی ربیدگءِ مھکمیں بہر جوڑ بنت۔‘‘(1)
	وزڈم سنچ ءُ زانتءِ مجگ گشگ بیت اے راجانی زندمانءِ کلیں تکءُ پہناتاں وتی چاگرداں زورایت ءُ ھوار کنت۔
’’اے راجی زندءِ درائیں تک پہنات، ربیدگ، آزمان، موحالیات، کدرت، ندارگ، درچکءُ دار، کوہءُ اگار، ہورءُ باران، مُرگءُ مور، ہروڑیں ساہدار ، لولک، جُجک، وردءُ وان، مہر وکہر، مرکءُ زند، مارشتءُ پگر بزاں ہما پرشے ء آرا گوں بنی آدمء تعلقدار ی است ایشیءِ سرحال ءُ موضوع بوت کنت‘‘۔(2)
	جہاں ساز ء اے حکمت ءُ دانائی ءِ داد ایوکا بنی آدمء بکشاتگ، بلئے شاہیں کردگارء اے داد دستءِ دلء نہ کرتگءُ نہ داتگ، بلکیں اے گوہریں گوہر کیمتیء را کرکینکانی تہا بند کتگءُ بخشاتگ، ہما کہ جکانسری، واریءُ زہمت کش اِت کُت کنت۔ آ اے گوہر کیمتیء درگیتک کت کنت۔قولءِ مبارک قاضی:
دلءِ دردانی قاضی منہ واراں
اے دانائی پہ سیمءُ زرنیااتکء 
						 	 (قاضی)
	اے دانائی کہ وتی اندرء کرنانی کرنءِ زانتءُ زانگءِ کراماتء دارایت ۔اے انچائیں زانت ءِ باپشتء انسانی عقل، تجربہ ، تپاسگ مارگ، جیڑگءُ پہمگ ءِ کلیں جکانسری ھوار انت۔
’’اے سادگیں عقلءُ دادنہ ایوکا ابدمانیءِ تاگتء دارایت بلکیں انسانی میراثءِ گچینی ایں مُروارداں چہ یکے۔‘‘ (3)
	پدریں ٹوکے کہ چوشیں بود وکمال اے گیدیء ہرکسی گورا نہ بوتگ ،نہ بوت کنت۔ چوشیں جنیئس مردم راجانی راجدپتراں ھسابی بنت، کہ آکرنانی کرنء، دیمءِ حالتءُ واکیاتاں مروچی ہم انچو دیست ءُ مرت بکن انت کہ سالءُ سیمانی گوازگا پد اآہانی گشتن یا کرتنانی تہا کسانکیں دیگری ءُ پرکے ودی بوت مہ بیت۔ بزاں دور اندیشی ءُ دور گندی ءِ ہما بودناکیءُ سنچ ءِ ہما چمءُ نزر کہ ہزاراں سالانی میانجیءِ اے پرک آئیءِ وزڈم ءُ بودناکی ءِ میانء ہمنچو نز بئیت چوش کہ چماں اندر بہ بیت۔
	بلوچ ء ہم کُدرتء چہ وتی ہچ وڑیں دادءُ دہشاں چہ زبہر نہ کرتگ۔ ہمے ھال زانت ءُ دانائی ئیگ انت۔ چونا ھا اے جہانی راستی (Universal Truth)ایت کہ ماوہدے دنیا ءِ کجام ہم لبزانکےء وزڈم ءُ دانائیءِ شوہاز ھگ ببیں داں دنیاءِ کلیں لبزانک آں چوشیں مُرواردءُ گوہر کیمتی پہ ھسابی دست کپنت۔ ہمے حال بلوچی لبزانک ئیگ انت ادا ہم ھسابی ایں نام ءُ لبزانت دست کپنت کہ آہانی گورا دانائی ءُ حکمت ءِ مڈی گندگا بیا انت مُلّا فاضل ہم ھمے چندیں مردمانی سرپء ھوار انت کہ آزانت ءُ آزمودگی ، تپاسگءِ میانء انچیں سیادی ءُ راوایے ودی کنت کہ آئیءِ گشتگیں گپتارانی سرا داں روچ ء مروچی ھچ وڑیں شکے کنگ نہ بیت۔
	وزڈم ایش انت کہ وزڈمءِ جندئے بابت وتی شئیرئے ء چوش گشیت کہ ’’عاقلاں تہنا وا خدا بازار نہ کنت‘‘انگریزیء مشہوریں بتل یے’’All that gilliters is not Gold‘‘ بزاں ہر جڑشکوکیں شے تلاھے نہ انت فاضل ءِ گورا ہم ھمے ماناہ انت کہ راجانی تہا عاقلءُ زانتکار کزایکے ودی بوت کنت۔ فاضل ءِ عاقلءُ زانتکار ہم بازارے بوت نہ بنت اے جہانی راستی ایت’’آسمان ساہگیں افلاطونء بگرداں عطاشاد‘‘ ء سرببو راجدپترھمے ڈسیت کہ عاقلاں تہنا وا ھدا بازار نہ کنت۔ دگہ جاہے گشیت:
دنیا مکاریں جنینے داب کنت ہر روچ پہ رنگ
یار کنت بیگانیگے، جنت شوہرء پرپشتءِ ونگ(4)
	ادا دانائی ایش نہ انت کہ یار کنت بیگانگے جنت شوہرء برپشتءِ ونگ، ادا دنیاءِ مکاریں جنینءُ ہر روچ پہ رنگے ءِ داب کنگ ءِ تہا مزنیں حکمت ءُ دانائی یے چیر انت۔ بلکیں اگن سک باز ھورت چار ببئے داں اے شیئرءِ سرجمیں حکمت ایوکا’’دنیا‘‘ءِ لبزءِ تہا بنداِنت۔ بزاں دنیاءِ گوما ھمگام نہ بوہگ یا دنیاءِ ھمرائیء دیمروئی نہ کنگ ، حکمت ایش انت کہ اگن کسے دنیاءِ گاماں ھمگامی ء شت نہ کنت داں پرائیء دنیا نہ اوشتیت، ہما راج ءُ قوم یا چاگردءُ شخص کہ ایوکا وتی گوستءِ سرا پہریگ بوتگ انت ، علم، ز انت ، سائنس ، ٹیکنالوجیء گوں ھمگرنچ نہ بوتگ انت مروچی ایں دنیاء آہانی نشان ہم پشت نہ کپتگ انت۔ اگن پہ نشان است انت گڑا قول سید ہاشمی ئیگ’’ء گڑازندگاں مردار‘‘ انت ۔ پمیشکہ گشیت کہ دنیا مکاریں جنینے داب کنت ہروچ پہ رنگ بزاں دنیاءِ توامیں رنگ ، ڈول ، ڈیل، ڈال، چال کل زانگ وپہمگی انت ء ھمک رنگءُ دروشمءِ سرپد بوہگی اِنت ءُ پہ آہاں چارہ یے سازگی انت۔جاہے گیشت:
کپتگ انت چہ ترءُ تابء پیشی مرد واریں نہنگ
گردء گولاں حملہ ۓِ کنت، بیگشادیں کورءُ لنگ
وارءُ حیران ءُ اسیر انت گریشگء شیر ءُ پلنگ
شہپر ء شاہین نہ منتاں ، زندگاں کانگاشک ءُ کنگ(5)
	بزاں دنیاء اگن کسے وتا زندگ داشت کنت ایوکء وتی کردء چہ داریت ، ناں کہ نام، ناں ذات، نا رتبہ یکےء زندگ داشت کت کن انت۔’’ عمل ء کرد گوں زندمانی بیت‘‘۔ ہرکس وتی کردء گوں وتی ھستیہے داشت کنت۔ یا گوشدار
اپس ءِ تازی دہ سدانی زیر باریں چو ہرے
تنک مریں کچی جلوان دیان انت ہرگورے(6)
یا
چم وت دیستگ گپتگ انت روباہاں مزار
نر پلنگ کوہی بیتگ انت گبرانی شکار
پرشتگاں برزیں تہیر ءُ ماتکوہ ءُ ہسار(7)
	فاضل ءِ شاعریء حکمت ءُ دانائی ایوکا آئیءِ دیر گندی ءُ دیر چاری ءِ بابتء چارہ سازی ءُ پہ وت ء جوانیں بانداتے ءِ بابتء نہ انت بلکیں راجی تپاکی، ھمپتیءُ ھمدستی ءِ بابتء ہم فاضل ء انچیں ھیالءُ پگر وتی شاعریء دیما آؤرتگ کہ وتی درور وت انت۔ 
گوں دلی بیلاں کہ بزءُ سیادی زیاد بیت
ماں ہزارانی تو روہء سیاھمار ساد بیت(8)
یادگہ جاہے گشیت
’’پہ تپاک بیت ءُ وتی سنگء گران کن ات‘‘(9)
	فاضل ء ایوکا تپاکی ءِ ہم شوری ءِ بابتء شعر نہ گشتگ بلکیں چوشیں شعر ہم گشتگ کہ آئیءِ تہا راجی تپاکی ءِ ہمراہیء اجتماعی نپ ءُ سیت ء پکار بیت او ہر وڑیں معاملعاں ہچ پیمیں کمزوری ءُ سستی پیش مدارا ت۔ پمشکا گشیت:
دہ ہزار براتءِ واجہ گر سُستی کنت رد اِنت(10)
	ادا اگن ہزار براتءِ واجہءُ’’سُستی‘‘ءِ بزانتی بنچکء کسے بروت ءُ سر بہ بیت داں زانت کہ فاضل ءِ یکیں بندءِ تہا کجام وڑیں حکمت ءُ دانائی است انت۔ چونا ھا فاضلءِ شاعری آئی فوک وزڈم ءِ بانداتء چارگ ءُ تپاسگ بہ بیت داں فاضل ءِ گورا فوک وزڈم پولگ ءُ شوہاز گی چیزے نہ انت ، بلکیں رسگ ءُ دست کپگی شے ایت، پولگ یا شوہازگ ہما چیز ءِ بیت کہ آگار انت یا درگیجگی انت فاضل ءِ گورا دانائی ءُ حکمت گاریں شے نہ انت ، آئیءِ کجام یک شیئرے دست جن ءُ بچار زانت ءُ وزڈمء رسیت۔ چوشکہ فاضل ءِ شیئر ےءِ بندے کہ :
’’ملکموت بات پہ دژمناں اندری‘‘(11)
	ہما دژمن کہ وتی جندئے سرپانی تہا انت ، تئی انت بلئے تئی نہ انت۔ چہ کُلان گیش تُرسناک ءُ تاوان بار انت ۔ من برے برے جیڑاں کہ فاضل ءِ شاعری ازمی دروشمء چہ گیش ، پگری رنگء درجنگی انت پرچکہ فاضلءِ گورا چوشیں شیئر بگندئے کم بہ بنت آ حکمت ءُ بے ءُ دانائی ء چہ ہالیگ بہ بنت۔
	دنیاءِ زانتکاری ہمے گیشت ہما راہاں مرو کہ توشت ۓِ نہ کنئے، ہما کارء مکن کہ آئیءِ کنگ پہ تو تاوان انت ۔ یا ہما چیز ءِ تلب ء کہ آئی رسگ تئی وسءُ واک ء نہ انت۔ بزاں ھمار کارء بکن کہ گوں تو ھمزور انت یا ہرکارء کنگ ء چہ پیش ہما کارئے درستیں گرانی ءُ ارزانی ، شری ءُ ھرابی آں جوانیں رنگےء بچار ءُ بہ تپاس، چوش مہ بیت کہ میانجی ء سر ببئے ءُ مشکلاں بہ کپ ات، چوٹءُ مشکلیں راہاں روگء چہ گہتر انت کہ راستگیں راہے ء برو پمیشکہ بلوچء گشتگ کہ ’’راستیں راہء مہ گش دُور‘‘ہمے سرھالء فاضل چوش گشیت کہ:
نوک یک شپی ماہے نہ انت
رُنگ اشتری راہے نہ انت
کُلمیر پہ ہرء کاہے نہ انت (12)
	بلوچی ء بتل یے است اِنت کہ ’’کار اناں کن انت کاریگر،ءُ کاھاناں ورانت اپسءُ ہر‘‘اے بتل ءِ مستریں senseایش انت کہ کاراں دگہ مرد کن انت ءُ وژنامیء دگہ زور انت ۔ ہمے سرھال ء فاضل ءِ شیئرے کہ :
میتگاں بینگ وپس انت تاہاپاں کُنیل
سرزیاں پاد مال کن انت دنگیں نر مزار(13)
	فاضل ءِ شاعریء بگندئے چوشیں شیئر کم بہ بنت آہانی تہا دانائیءُ وزڈم گندگء مئیت ۔چندے بند پہ درور چوش انت۔
دار کلیر انت کہ منگھاں سے جاہ ء پرش ایت
اوھے زیرک بات کہ بگءُ ڈاچیاں کُش ایت(13)

ہمردءِ نامردء نبا نند اِت بے غمء
							(14)

اے ھرد منداں شپ اگں ہر چند ء تہار
پہ شبرو ءُ گردشتاں نشان انت ماتءُ گہار(15)

دژمنیں مرداناں ہما سنگء سرکن ات
چہ دلء براتی کینگءُ کستء درکن ات(16)

کج کج یے بیت چوچاردھی ماہء
وت ترا دراھی دنت بیامنی جاہء
دراج مکن گامگیجاں ہما راہء
سدشپاں یک روچے کپ ئے چاہء(17)
یاگڈی ء 
بیا ات منی شاہی مہذبیں راجاں
یاد کن ات منی گڈیگیں وصیتاں
کش ات کہنء کش ات نخیلاتاں
یا کن ات بیپارءُ شما تجارات ء
یا بوان اِت علم ءءُ زیر ات کراماتء(18)
آسر:فاضلءِ شاعری مارا آئیءِ ازمی رنگءُ دروشمانی ہمرائی ء پگری داب ءُ دروشماں ہم چارگ ءُ پولگی اِنت پرچاکہ ہنچو ازمی ھسابافاضلءِ کد بلند و بالا انت دوہمنچو پگری ھوالہ ء آئیءِ بالاد توانگرءُ مھکم انت۔ فاضلءِ ہر شیئر ءِ تہا جیڑگءُ مارگ ءُ پگرءُ سسّاءِ یک دراجیں ریچے دست کپیت۔ ھمے پگرو سسائی ریچ اصل ء آئیءِ وزڈم ءُ حکمت انت۔

٭٭٭















 
شوندات
1۔بلوچ، ایوب، ھوار، بلوچی گیدی ءُ عہدی لبزانک/بلوچی زبانی ربیت، ہائیر ایجوکیشن کمیشن اسلام آباد، تاکدیم:17
2۔ہمیش، تاکدیم:18
3۔ہمیش، تاکدیم:19
4۔شاد، فقیر، درپشوکیں سہیل ، بلال اسٹشنرز، تربت، تاکدیم:499
5۔ہمیش، تاکدیم:498
6۔ہمیش، تاکدیم:497
7۔ہاشمی ، سید ، شہلچہ کار، سید ہاشمی اکیڈمی، گوادر، 2013،تاکدیم:84
8۔شاد ، فقیر، درپشوکیں سُہیل، تاکدیم:470
9۔ہمیش، تاکدیم:468
10۔ہمیش، تاکدیم:469
11۔ہمیش، تاکدیم:344
12۔ہمیش، تاکدیم:354
13۔ہمیش، تاکدیم:214
14۔ہمیش، تاکدیم:273
15۔ہمیش، تاکدیم:465
16۔ہمیش، تاکدیم:466
17۔ہمیش، تاکدیم:290
18۔ہمیش، تاکدیم:39






مُلّا فاضل ءِ درشانداب
										شرف شاد ؔ
	پجّار:
	مُلّا فاضل بلوچی شاعریءِ شاہ لّچہ کار گوشگ بیت، چو کجام ہم مزن ءُ وتی عہدءِ سرخیلیں شاعرےءِ بستارء مُلّا فاضلءِ شاعریءِ بازیں تک ءُ پہنات انت۔ بلوچی لبزانکء وھد وھدءِ سرا چوشیں نبشتانک الما نبشتہ کنگ بوتگ انت کہ آ مُلّا فاضل ءِ زند ءُ ازمءِ بابتء بوتگ انت بلے انگتہ آئیءِ شاعریءِ سرا چوشیں بحث ءُ ترانے دیما نیاتکگ کہ مُلّا فاضلءِ شاعریءِ ازمی تک ءُ پہناتانی گیّشینگ ءُ پدّر کنگءِ جہد ءُ کوشست گوشگ بہ بیت، ماں اے نبشتانکء مُلّا فاضلءِ شعری درشاندابءِ سراگپّ جنئگءِ کسانیں جُہدے کنگ بوتگ۔ 
	درشانداب ءِ پجّار:۔
	درشانداب، بلوچی زبانء انگریزیءِ لبز Styleءِ بزانتء کارمرز بیت کہ اردوء اُسلوب گوشگ بیت۔یک شاعرے وتی درانگاز ءُ درشانء ہما زبان ءُ بیان ، ہما لبز ءُ گال ، چہر ءُ شبین ، چیدگ ءُ ترکیباں کارمرز کنت۔ آ آئیءِ درشانداب گوشگ بیت۔ اُردو انگلش ڈکشنریء اُسلوبءِ معنا Way,Style , Manner , Mood , Mathod نبشتہ اِنت۔ (1)
	 انسائیکلو پیڈیا آف بریٹینکا ء درشاندابءِ بابتء نبشتہ اِنت:۔
	From Styles always meant "Style". The Latin term was reserved entirely for discussions or writing and speaking and usually for treatise on rhetoric , more over it seems to have implied little more over it than style in sense of skill, or grace and of a manner sanctioned by a standard appearently and auther or orator in the closing years of the Roman Empire 5th cen A.D.A(2) 
	شاعری بہ بیت یا ردانک ، لبزانک ءِ ہمک تہرء درشاندابءِ چار ءُ تپاسء ، ہمے چیز چارگ بنت کہ ساچشت کار یا نبشتہ کار پہ وتی درشانء چونیں لبز ءُ گال رد ءُ بند دئیگء اِنت۔ آئیءِ شعراں یا گپاں بیان کنگءِ جتائیں داب ءُ انداز ، آئیء جتائیں بستار ءُ پجار دئیگء انت یا ناں ۔ ہما شاعر ءُ نبشتہ کار گیشتر ارزشءُ بستارءِ واہند بیت کہ آئیءِ وتی جتائیں درشاندابے بہ بیت۔ گوشگ بیت کہ بنداتء ہرچ نوکیں شاعر ءُ نبشتہ کار دومیانی رندپداں گران بیت بلے قدرتی بود ءُ کمالءِ واہندیں نبشتہ کار یک جاہ ءُ ہندےء وتی درشاندابء ردوم دنت ءُ وتی کشکء جتا کنت۔ لبزانک ءِ وسیلہء ، ازمکار، وتی فکر ءُ حیال ءُ وتی ذاتء درشان کنت۔ اگاں چارگ بہ بیت درشانداب یا گپّءِ گوشگءِ وڑ ، ہمے درشانءِ بُنیاد اِنت۔ درشانداب، ہمے چیز انت کہ یک شعرےءِ تہا لبز کارمرز کنگ بنت ءُ معنا کشگ بیت بلے درشاندابءِ پارستء نئے تہنا شاعرءِ سرجمیں ذات، آئیءِ مارشت، آئیءِ سما ءُ در سما ، آئیءِ تجربہ بیان بنت بلکیں آئیءِ دور ءُ زمانگءِ راجدپتری ءُ دودمانی پُژدرہم پدّر بنت ءُ دیمء کاینت۔ 
	’’ دی پینگوئن ڈکشنری آف لٹریری ٹرمز اینڈ لٹریری تھیوری‘‘ء Styleیا درشاندابءِ بابتء نبشتہ اِنت،:
	The Characteristic manner of expressions in prose or verse, how a particular writer says things. The analysis and assessment of style involves examination of a writers choice of words , his figure of speech , the devices (Rhetorical and other wise ) the shape of his paragraph are indeed of every concievable aspect of his language and way in which he uses it. Style defines complete analysis or definition (Remy de Goumont put the matter tersely when he said that defining style was like trying to put a sack of Flour in a thimble) bacause it is the tone and voice of the writer himself as peculiar to him as his laugh , his walk , his handwriting and expression on his face. The Style , as Buffon put it, is the man."(3) 
	 Buffonءِ گپّ وزن داریت کہ The Style is Man himselfپرچا کہ یک نبشتہ کارےءِ جتائیں پجّارءِ واستہ آئیءِ علم ءُ زانت، تجربہ ءُ مارشت ، بُنکی کردے ادا کن انت۔ ہمیشانی بُنیادء آ وتی درشاندابے جوڑ کنت۔ پدا اے درشانداب چو ساہگء آئیءِ ہمراہ بیت۔ اے بابتء کشاف ِ تنقیدی اصطلاحات ء نبشتہ اِنت: 
درشانداب ،ءِ سئے مہکمیں جُز ءُ بہر(عنصر) بنت۔ نبشتہ وڑ، نبشتہ کارءِ ذاتی خاصیت،دورءُ زمانگءِ اثر۔
	 نبشتہ وڑدرشاندابءِ دری جُزءُ بہراِنت، ایشیءِ تہا زبان، گرائمرءِ رہبند،لبزانی براہ ءُ سینگار، چہر ءُ شبین ءُ چیدگ ساز یء ہوارصنائع و بدائع ءُ شعرءِ دریاب ءُ وزن ہوار انت۔پہ یک شاعرےء وتی جتائیں درشاندابےء دیمء آرگءِ واستہ لبزانی گچین و نچین درستاں گیش ارزشت داریت۔ 
	درشاندابءِ سربری رنگ ءُ دروشم، لبزانی گچین ، زبانءِ گرائمری رہبند، لبز ءُ گالانی رد ءُ بند،صنائع و بدائع ءُ عروضءِ علم ءِ گوں زانتکاریء کارمرز کنگ اِنت تہ درشاندابءِ دومی بہر ایشیءِ تہی جُز ءُ بہر اِنت۔ تہی جُز ءُ بہرانی تہا فکر ءُ حیال ، مشاہدہ ءُ دیدن ، تب ءُ مزاج ہوار انت۔ اے بابتء رابعہ سرفراز نبشتہ کنت:
	درشانداب شاعرءِ سرجمیں عکس زانگ بیت۔ہمک شاعرءِ فکر ءُ حیالانی ، مارشت ءُ جذبگانی دُنیا جتا اِنت۔ ہمے سبب انت کہ جتا جتائیں شاعرانی گورا جتا جتائیں تب ءُ درشانداب گندگ بنت۔ ہمے شاعرءِ تب، آئیءِ کردار، آئیءِ زانت ءُ سرپدی، ءُ دوستی ءُ نادوستی ، وڑے ناں وڑے آئیءِ درشاندابءِ تہا سر کشّ انتءُ درشاندابءِ تہی جُز ءُ بہر (عنصر) گوشگ بنت۔ 
	 شاعر ہما عہد ءُ باریگءِ مردم اِنت، ہما دور ءُ باریگءِ جاورءُ واقعہ الما آئیءِ سرا اثر کن انت۔ جاورحالءُ واقعہانی اثر آئیءِ شعرانی تہا ہم پدّر بیت۔اے اثر ، ہما زمانگءِ زبان ءُ بیان، چاگردی جاورحال، سیاسی ءُ معاشی ، گپّ ءُ بیانانی تہا پدّر بیت۔ ہمے چیز شاعرءِ ساچشتاں راجدپتری ارزشت ءُ بستار دنت۔ وھد ءُ زمانگءِ درشاندابءِ جُز ءُ بہر جوڑ بوؤگءِ بابتء اعجاز راہی نبشتہ کنت:
	لبزانکءِ تہا سادگی ، بیانءِ زور، گواچنی رنگ (قطعیت و خالصیت) ، گونڈگیری، درشاندابءِ بنکی ازباب زانگ بنت ، شاعریء زیمرءُ شعریت بوؤگ الّمی انت، بلے اُسلوب ردانکی بہ بیت یا نثری ، ایشیءِ سئے جُزءُ بہر ، تہی عنصر، دری عنصر ءُ دور ءُ زمانگءِ اثر، زانگ بنت۔ 
	مُلّا فاضل ءِ درشانداب:
	مُلّا فاضل ، مُہکمیں ساچشت کارےءِ بستارء ، جتاءُ گچینی درشاندابےءِ واہند اِنت۔مُلّا فاضل ءِ درشاندابءِ تہا تہی عنصر، دری عنصر ءُ دور ءُ زمانگءِ اثر،اے سئیں جُز ءُ بہر پدریں وڑے پولگ بوت کن انت۔ آئیءِ درشانداب آئیءِ ذہنی ءُ روحانی مردمےءِ اکس انت۔ ماں ایشیءِ تہا مُلّا فاضلءِ شخصیت ءِ درستیں رنگ ءُ دروشم درا بنت۔ بازیں چیز آئیءِ وھد ءُ زمانگءِ تب ءُ مئیل ء دپ ورانت ، بازیں چیز آئیءِ ذاتء ِ تب ءُ مزاجءِ بہر انت۔ عربی ءُ فارسیءِ گرانیں لبز مُلّا فاضل ء شعوری رنگء وتی شعراں ہوار کتگ انت ، بوت کنت آ زمانگء مزنیں شاعر ہما گوشگ بوتگ کہ آئیء گیشء چہ گیش فارسی ءُ عربیءِ لبز وتی شعراں کارمرز کت کُتگ۔ مسکرا ءُ کلاگ زورگی شعر آئیءِ ذاتی تب ءُ مزاجءِ نشوندار انت۔ مُلّا فاضل ءِ شاعریءِ مزن شانیءِ بابتء سید ہاشمی نبشتہ کنت: 
	’’ شھلچہ کار لّچہ کاریءِ ھر زید ءُ میتاپءِ سرا ساھیل بوتگ۔ دستونک( غزل یا کہ بلوچانی گورء عاشقی لّچہ) ، راجی لّچہ ، زید ءُ ندارگ(منظرنگاری) گوشکند، تژن ءُ شگان ، ایر جنگ(الھجا) گلا(جندءِ) ساڑا(راجءِ) موتک ءُ مودگ(نوحہ یا رثاء) ،بتل ءُ پنت (الحکمتہ و المثل) ۔ ھر رنگیں لچھے کہ لوٹ اتگ گوشتگ ئِےءُ سرجم ءُ دلجمیں رنگےء گوشتگ ئِے۔‘‘ (8)
	ہمنچو یک شاعرےءِ بنگپّ باز رنگ ءُ باز جہت بہ بنت ، ہمے وڑا آئیءِ درشاندابءِ تک ءُ پہنات مزن شان ءُ براہدار تر بنت۔ اے چیز مُلّا فاضل ءِ شاعریءُ آئیءِ درشاندابء پدّریں وڑے موجود انت۔ 
	مُلّا فاضل ءِ درشاندابءِ دری جُز ءُ بہر:
	زبان ، گرائمر،لبزانی رد ءُ بند ءُ سینگارگ درشاندابءِ سربری یا دری جُز ءُ بہر گوشگ بیت۔فاضل ء وتی شاعریء لبزانی گچین، گالانی رد ءُ بند، بیان، بدیع ءُ عروضءِ علم ،ء گوں جوانیء کار گپتگ۔انچیں چہر ءُ شبین کارمرز کتگ کہ چد ءُ پیسربلوچی شاعری چریشاں آشنا نہ بوتگ۔ ہما جاہء کہ مُلّا فاضل عشقی معاملہاں بیان کنت آ جاہء آئیءِ درشاندابءِ دری عنصر بُرز ءُ بُلند گندگ بیت۔مُلّا فاضل ءِ گورا شعری لوٹانی حسابء نرم ءُ نازرکیں حیال چہرءُ شبنءِ دروشمء انت۔ مِٹھا خان مری ءِ گوشگ اِنت کہ ماں کوہنیں بلوچی شاعریء مثال ’ استعارہ‘نازرک خیالی ڈولیں شے ہچی نیست اِنت ۔ فاضلء وتی گُپتاراں ہمکر نرم ءُ نازرکیں حیال پیش داشتگ انت کہ کوہنیں ءُ نیامجینی دور ءُ باریءِ شاعراں ابید چہ جام دُرّکء ، کسی گورا گندگ نہ بنت۔ نازرکیں حیالانی پیش کنگء مُلّاّ فاضلء در ڈیہی مثالانی کارمرزکنگءِ جاہء وتی ڈیہی مثالاں کار گپتگ۔ مُلّا فاضل وتی مہلنجءِ گورگیں رنگء را استین و پیاپیں ترونگلء مثال دنت ۔ وتی دوستء جاہے شپ چراگ گوشیت و جاہے پہکیں اشرفیءِ دانگءِ نام دنت۔ (9)
	مُلّا فاضل ءِ چہرانی بابتء علی عیسیٰ گپّ جنان ء نبشتہ کنت کہ مزنیں لچّہ کار وتی گپّء پدّرائی نہ کن انت۔ آ وتی گپّ ءُ گالاں گوں چہر ءُ شُبین،(استعارہ و تشبیہہ) ، اشارہ و نشونگال(علامت) ءُ دروراں شم ءُ اندیم کن انت کہ ایشانی سرظاہری بزانت دگر ءُ اندری دگر بنت۔ مُلّا فاضل گواتء گونیں جمبراں ’’ پوج و بنگاہ‘‘ گوشیت کہ پہ جنگء آہیزگ انت۔ ’’زاگ‘‘ء سریمگ ءُ’’ جبراکیں سہیل‘‘چماں گشیت۔ (10)
	مُلّاّ فاضل ءِ ہما شعر کہ ’’ موسمی تر ہوراں الم چو حیمہ زدی‘ آ گسد گواریں کربا شنزانء دردی‘‘سرء داں گُڈسراچہرءِ دروشمء اِنت ءُ وتی زمانگء چہر ءُ شبینانی کارمرز کنگءِ سری ءُ جوان تریں مثال اِنت۔ 
	فاضل ءِ چہر ءُ شبینانی کارمرزی ءُ چیدگ سازیءِ بابت ء واحد بُزدارءِ گشگ انت کہ آ وتی چیدگ ءُ چہراں چہ وتی نزیک ءُ گورء زوریت۔ ’’ چہ دور ءُ دراجیں شُبین ءُ چہرانی برھلاپ مہلنجءِ گوناپ ءُ حسن ءُ زیبائیءِ ردا کارمرز بوتگیں تیوگیں چیدگ(علامت) چہ وتی چاگردء زورگ بوتگ انت کہ ایشیءِ تہا ڈیہہ ءِ وشبو ، رنگ ءُ گونگ گوں کتہ کاریء درشان کنگ بوتگ۔ ‘‘(11)
	کساس اے گپّ ء درستیں زانتکار تپاک انت کہ مُلّا فاضل ءِ درشاندابءِ شیرکنیءِ مستریں سبب ایش انت کہ آئیءِ شاعریء بلوچی وتی ذگریں دروشمء انت۔ گپّ ءُ گال ، چہر ءُ شبینانی ہواریء آئیءِ رد ءُ پیشرد بزاں ردیف و قافیہ ہم پہکیں بلوچی انت۔ اے بابتء سید ہاشمی ءِ گوشگ انت:
	’’ شھلچہ کارءِ لّچہانی رد ءُ پیشرد پھکیں بلوچی انت۔ آئیءِ گورء بلوچی زبان نہ کٹّوکیں بھارگاھے بوتگ کہ ھرجاگھے ءُ ھررنگے کہ لوٹ اتگ ئِے چہ اے بھارء زمب ئِے گران کرتگ۔ آئیءِ یک لچہےءِ تہا کارمرد کرتگیں پیشردانی گالاں بچار: جاگہ ، باگچہ، تاکچہ، وہ وہ، کامہ، کیوہ، بارہ، نامہ، نہ ، درہ، سرہ، ایشانی رِد(ردیف) ’’ات‘‘ ءِ گال اِنت۔ اے ھما لّچہ ءِ پیشرد اِنت گوں اے بندء بنگیج بیت: 
جی ہما باریگ کہ حلب رندءِ جاگہ ات
ہمے رنگء اے لّچہءِ پیشرد ھم دلگوش کرز انت۔ شلاں، گلاں، جلاںءُ پدء آسکھے، چاردھے، سمھے، ڈھے، بھے، شھے، پانزدھے، رھے۔ ‘(12)
	مُلّا فاضل ءِ درشاندابءِ تہا دگہ یک جوانیں چیزے آئیءِ شعرانی بنگیج کنگ انت۔ مُلّا مدام شعرء گوں ’’بیا، جی‘‘ءِ وڑیں لبزاں گوں بنگیج کنت یا پہلوانءِ توار جنئگء گوں کنت۔ یک شیواریں شاعرےءِ بستارء مُلّا فاضل سرپد اِنت کہ یک شعرےءِ نبشتہ کنگء ہمنچو شاعر ءِ گوں شعرء involvementالمی اِنت۔ دوسری وانوک ءِ involvementدرکار بیت۔ پمشکہ مُلّا فاضل شعرءِ نبشتہ کنگءِ وھدء مدام گوں ’’بیا‘‘ءِ لبزءِ کارمرزکنگء سر ظاہرء وتی قاصد یا ربالوءِ پارست ء وتی کلوہ ءُ پیگامء  دنت بلے اگاں ہیرتی ء بچارئے گُڑاوتی وانوک یا گوشداروکء گوں نزیک ءُ ہمراز کنتءُ شعرء بنگیج کنت: 
بیا اِت منی گمدوستیں سرءِ ھالء گوش کن اِت
بیا اِت منی شاہی مہذبیں رِنداں
بیا حقیقتیں ھد ھدءِ جانی
بیا وش الہانیں کُمری الگاریں
	’’ بیا تو پہلوان انچوشء‘‘ ءُ دگہ بازیں۔اے بابت ء سید ہاشمی نبشتہ کنت: 
	’’ گوں ’’بیا‘‘ ءِ گالء شھلچہ کارء وتی لّچھانی بنگیج گوں چتوریں وش زیدیء ھمزان کرتگ انت کہ گوشداروکء گوں اے گالء گوانک جنتءُ انچوش ئِے گوانک جنت کہ گوشئے زاناں آئیءِ ھمراہ، ھمراز، ھمدرد ءُ ھمداستان اِنت۔‘‘(13)
	مُلّاّ فاضل ءِ درشاندابء سادگی ، بیانءِ زورءُگواچنی رنگ بزاں قطعیت ، ہمک جاہ سہرا ءُ ظاہر انت۔ مہر ءُ عشقءِ معاملہ بہ بنت کہ چاگردی بنگپ۔ مُلّا فاضل ءِ سادہ بیانیءِ مستریں مثال : 
باگانی کپودر سبزیں
طوطی زیمل ءُ وش لبزیں
	ءِ شعر اِنت۔ سرجمیں مہرءِ ساچانیں کیفیت گوں وش وش ءُ سادگیء بیان کنئگ بوتگ۔ ہمے وڑا توپانءِ شعرءِ تہا آئیءِ ’’ زورِ بیان ‘‘ انچو وتی زورء اِنت کہ ہمک بندء یک یک ندارگے دیما ایر بوہان بیت۔گواچنی رنگ بزاں قطعیت ، مُلّا فاضل ءِ شعرانی سک باز گندگ بیت ۔ پرچا کہ آئیء مدام گوں تجربہ بوتگ ءُ چکاس اتگیں گپّ دیماآؤرتگ انت۔ چو کہ 
دُنیا مکاریں جنینے داب کنت ہرروچ پہ رنگ
یار کنت بیگانہے جنت شوہرء برپشتء ونگ
	مُلّاّ فاضل ءِ بیانءِ زورءِ بابتء مِٹھاخان مری نبشتہ کنت: 
	’’زورِ بیانءِ بانداتء مُلّا فاضل ءِ مقام باز بُرز ءُ بلند اِنت، فاضل ہواں زانتکاراں ژا یکھے کہ آں ہرحالء وتی خیالاں ، آزادی ءُ روانیء گوں درشان کھنت۔ ‘‘(14)
	مُلّاّ فاضل ءِ جوانی ایش انت کہ مہر ءُ دوستیءِ جزبگانی بیان کنگء مدام گوں نرم ءُ نارزکیں گالوارےء گپّ کنت۔ ہمے چیز ء آئیءِ درشاندابءِ تہا دلکشی ءُ براہ آؤرتگ۔ درشانداب ءِ دری جُز ءُ بہرءِ تہا شعریت، زیمر، ءُ اے دگہ چیز ہم ہوار انت۔ مُلّاّ فاضل ءِ شاعری زیمرء چکار انت۔اے شعری زیمر مُلّاّ فاضل ءِ کساس سرجمیں شاعریء مہکمیں رنگے گندگ بوت کنت۔ عشقی ، چاگردی ءُ مذہبی شعر،ہمک بنگپّء مُلّا فاضل ءِ شعرانی تام ءُ زیمر یک حسابء اوشتاتگ ۔ چوکہ 
لال گوشئے ماہے چاردہی رُکشی
یا گروکے ماں کوکرے بشی
یا
سرمبانء چارئے تو حری
دُورء نہ چارئے اُشتری
تحقیق کپئے پُشتاں سری
	مُلّا فاضل ءِ درشاندابءِ دری جُزءُ بہرءِ تک ءُ گیچنء اے گپّ پہمگ بوت کنت کہ آئیء زبانءِ سرا مزنیں دزرسے بوتگ۔ چہ آئیءِ مثال ءُ دروراں پہمگ بوت کنت کہ آئیءِ دیدن ءُ مشاہدہ مہکم ءُ ہیرت بوتگ، چریشیء پہ آئیء نوک نوکیں چہر ءُ شبین ءُ چیدگ سازی گران ءُ مشکل نہ بوتگ۔ چہ آئیءِ چاگردی شعور ءُ راجدپتر زانتی، چہ ہما مثالاں پدّر اِنت کہ آئیء پہ گپانی دلیلء نبشتہ کتگ انت۔ زبانءِ سرا مہکمیں دزرس، ہیرتیں مشاہدہ ءُ دیدن، چاگردی ءُ راجدپتری شعورء مُلّا فاضل ءِ درشانداب انچیں رنگ ءُ گوناپ داتگ کہ بلوچی ءِ اے دگہ شاعرانی گورا گندگ نہ بیت۔ 
	مُلّاّ فاضل ءِ درشاندابءِ تہی جُز ءُ بہر( عنصر):
	گوشگ بیت کہ بنیادم مدام دو دُنیاءِ تہا اِنت۔ یکے آئیءِ دری دُنیا اِنت ءُ یکے اندری دُنیا اِنت۔ دری دُنیا ظاہر اِنت، ہرکس آئیء گندگء اِنت۔ اندری دُنیا آئیءِ فکر، حیال ءُ جیڑگانی دُنیا اِنت۔ ہچ بنیادم چرے دوئیں دنیایاں رستگار نہ اِنت۔ یک لس مردمے وتی تہہ ءِ دُنیاء ظاہر کت نہ کنت۔ یک شاعر ءُ ساچشتکارےءِ جوانی ہمیش اِنت کہ وتی گوشتن ءُ گالانی وسیلہء آئیء آشکار کت کنت۔ 
	مُلّا فاضل ءِ درشاندابءِ تہا دری خاصیتء ہوار تہی خاصیت ہم جوانیں وڑے گندگ بنت کہ آئیءِ سرجمیں شخصیت ء سرجم کن انت۔مُلّاّ فاضل ءِ سرجمیں تبءُ تہی شخصیت شعرانی تہا سرپوش اِنت۔ چہ ہمے شعراں پدّر اِنت کہ مُلّا فاضل ، ،راجدوست، چاگردءِ بابتء جیڑوک، مہر ءُ دوستیءِ نازکیں مارشت ، جزبگ ءُ کیفیتاں ماروک ،آزات حیال ، دیر گند ،حسا س ءُ نازک تبیں مردمے بوھگء ہوارنیکراہ ءُ مذہبی بنگپاں چہ زانگ بیت کہ آ دینءِ بابتء سرپد ءُ زانتکار بوتگ۔چہ آئیءِ شعراں آئیءِ علم ءُ زانت، راجدپترءِ بابتء سرپدی ، ءُ Folk Wisdomجوانیں وڑے پدّر اِنت۔۔ ہمے درستیں چیز مُلّا فاضل ءِ درشاندابءِ بہر انت۔ چہ ہمیشیء مُلّاءِ شخصیت ءِ باز رنگی ءُ ہمہ جہتی در جنئگ بوت کنت۔ اے بابت ء واحد بُزدار نبشتہ کنت:
	’’ اگاں چہ مُلّا فاضل ءِ شعری تلگءِ بنیات مہر ءُ محبت اِنت۔ بلے زانتکاریں بالادےءِ بستارء آئیء زندءِ توامیں ءُ تیوگیں پہناتانی سرا دُرّیں ھیال ءُ لیکہ دیما آؤرتگ انت۔ آئی شاعریءِ تہا نیک راہی ءُ مذھبی بنگپ ہم گندگا کاھنت ءُ زندمانءِ ایندگہ راجمانی ءُ تاریخی پہناتانی باروا ھم شون رسیت۔ پرچا کہ زانتکاریں شائر رنگی شائری ءِ دروشمء ایوکا وتی ذاتی گر ءُ چیل ءُ نفسیاتی جیڑھانی بندیگ نہ بیت بلکیں آ راجمانےءِ جہگیرءِ بستارء ہر آ دودمانی ، ربیدگی ءُ راجمانی سرھالانی بارو اوتی درائشتاں دیما کاریت کہ آ راجمانےءِ اخلاقی ءُ تہذیبی گزرانی بالابندی ء کن انت۔ پمشکہ مُلّا فاضلءِ شاعریءِ تہا وتی جندی درائشتاں گوں ھور راجمانی درائشت(Social Meaning) ھم پدرا ءُ سہرا انت۔‘‘ 15
	دینی رہشونےءِ بستارء آئیءِ شعر گیشتر حُدا ءُ پیگمبرانی ستا ءُ توسیپء بندات بنت۔ آئیءِ بُنگپانی تہا سر ءُ سوج، دُنیاءِ بے ثباتی، مزن مردی زندء گوازینگ، ابید مئیل ءُ مطلبء مہرءُ دوستی درشان کنئگ، براتی تپاکی ، مہرءِ سوز ءُ دوستیءِ کیفیتاں مُلّا فاضل ءِ شخصیت ٹہیت ءُ ہمے چیز آئیء نوکیں درشاندابےءِ واہند کن انت۔ مُلّاءِ درشاندابءِ تہی عنصرءِ گچینی بہر ایش انت کہ ہما بنگپّ بیان کنگی اِنت ، آئیءِ لبزانی گچین ہم ہما وڑا انت۔ چو کہ اگاں دُنیاءِ تہا سوبمندیءِ واستہ سر ءُ سوج کنگی انت گُڑا گوشیت:
بیا اِت منی شاہی مہذبیں راجاں
یاد کن اِت منی گُڈیگیں وصیتاں
کشّ اِت کہنء ، ءُ کشّ اِت نخلیاتء
یا کن اِت باپار ءُ شما تجاراتء
یا بہ وان اِت علم ء ، ءُ زیر اِت کراماتء
	بُرزء داتگیں شعراں مُلّا فاضل ء بس سر ءُ سوج کنگی بوتگ، درستیں شعری ازباب یک نیمگے کتگ انت ءُ تہنا وتی گپّ دیما آؤرتگ کہ دنیاءِ تہا سوب مند بوھگءِ واستہ زمینداری، بئیپار ءُ تجارت ءُ علم ءُ زانت دربرئگ المی انت۔ ہمے وڑا اگاں درد ءُ غم مار اِتگ گُڑا یک حساس ءُ نازک تبیں مردمےء گوں شدّتء ماراِتگ انت ، آہانی بیانء انچیں لبز گچین کتگ کہ درد ءُ مارگءِ شدّت گیشء چہ گیش وانوکءِ دیما پدّر بہ بیت۔ 
شپ کہ چار پاس انت غم چار قسمء گوں من انت
جزم زاناں کہ گوں دگہ ہچ کسّء نہ بنت
قسمے چرا نوک چرّیں کڑی سِنداں تیز تر انت
قسمے چرا گرانباریں گُراباں سنگین تر انت
قسمے چہ الماساں پلک تراشیں نیش تر انت
	درشاندابءِ تہی جُز ءُ بہر، شاعرءِ تہی کیفیت، وشی ءُ غم، آئیءِ کردار، تب ءُ مئیل ، مشاہدہ، زانگ بنت۔ مُلّا فاضل ءِ درشاندابءِ دری عنصرءِ تہا دلیل، مثال ، چہر ءُ شبین چیدگء زبانءِ گوں چابکدستیء کارمرز گندگ بنت ، ہمے وڑا تہی عنصرانی تہا کیفیت ، جزبگ ءُ مارشتانی زور گندگ بیت۔ ہمے چیز آئیءِ درشاندابء ، چہ آئیءِ دورءِ شاعراں جتا ءُ گستا کنت ءُ مُلّا فاضل ء شاعرےءِ بستارء بُرز ءُ بلندیں ہند ءُ مقامےءِ واہند کنت۔ 
	مُلّا فاضل ءِ درشاندابءِ سرا وتی زمانگ ءُ عہدءِ اثر: 
	ہمک زمانگءِ چاگردی زند ءُ دودمان شاعرء اثرمند کنت۔مُلّا فاضل ءِ سرا وتی دور ءُ باریگءِ اثرآئیءِ درشاندابءِ تہا گندگ بیت۔ بلوچی شاعری ءِ بنگیجی دورءِ شاعری گیشتر جنگی یا مہری شاعری انت کہ سادگ ءُ ارزان انت، بلے مُلّا فاضل ءِ زمانگء شاعریء وتی رنگ ءُ دروشم بدل کتگ۔ آئیءِ تہا چاگردی ءُ جغرافیائی بدلی ءُ سدلیاں ہوار بازیں نوکیں سرحال ہوار کپتگ انت۔یک حساس ءُ زانتکاریں شاعرےءِ بستارء مُلّا فاضل ءِ شاعریء واقعہ ءُ جاورحالانی اثر گندگ بوت کنت۔آئی ءِ شاعریء آئیءِ زمانگءِ مزنیں وئیل ءُ واقعہ ، چاگردی بنگپّ، ہما زمانگءِ زبان ءُ بیان پدّر ءُ سہر ا اِنت۔ 
	مُلّا فاضل ءِ شاعریءِ دور ءُ زمانگ بلوچی زبانءِ یک عہدےءِ آسر ءُ یک عہدےءِ بندات زانگ بیت۔ بلوچیءِ بنداتی شاعری گیشتر واقعہ ءُ جنگانی پُژدرء یک نہ یکّےءِ پلہ مرزیء نبشتہ کنگ بوتگ۔داں مُلّا فاضل ءِ دورء نئے تہنا بنگپّ ءُ سرحال بدل بوتگ انت ، بلکیں شاعریءِ سربری رنگ ءُ دروشم ہم بدل بوتگ انت۔ بنگیجی شاعری گیشتر سلہیں لّچہ ’نظمِ معریٰ‘ءِ دروشمء بوتگ، مُلّا فاضل ءِ دورء فارسی ءُ عربی ءِ راہ ء نوکیں تکنیک اتکگ انت۔ اے تکنیکانی اثر مُلّا فاضل ءِ درشاندابء گندگ بوت کنت۔ 
	مُلّا فاضل ءِ زمانگء عربی ءُ فارسی لبزانی گیش ء چہ گیش کارمرز کنگ ،مزنی ءُ زانتکاری ءِ نشانی زانگ بوتگ ۔ آ دورءِ شاعراں بازیں انچیں بوتگ انت کہ آہانی شعر ءُ گالاں عربی ءُ فارسی انچو مزنیں کساسےء ہوار انت کہ زانگ نہ بیت کہ بلوچی شعرے اگاں فارسی ءُ عربی یے۔ مُلّا فاضل ءِ درشاندابءِ سرا اے سان ءُ اثرگندگ بوت کنت ۔ ہما شعر کہ 
	من کہ سبحٰن الذی اسریٰ اول یات کناں
	ء بندات بیت ءُ دگہ بازیں جاہاں عربی ءُ فارسیءِ لبز کارمرز کنگ بوتگ انت ءُ آ مُلّا فاضل ءِ درشاندابءِ بہر انت۔ مُلّا فاضل ءِ دورء گرانء چہ گران تریں چہر ءُ شبین کارمرز کنگ ءِ روایت موجود اِنت۔ مُلّا ءِ گورا ہما شعر کہ 
موسمی ترہوراں الم چو حیمہ زدی 
یک انچیں شعرے کہ آئیءِ چہر ءُ شُبین مروچی ہم معنا کنگ نہ بنت۔ چریشیء ابید مُلّافاضل ءِ گورا بازیں چشیں شعر ہست انت کہ آہانی تہا گرانیں چہر ، شبین ءُ چیدگ کارمرز کنگ بوتگ۔ واقعاتی شاعری بلوچی شاعریءِ بنگیجی روایتے کہ داں مُلّا فاضل ءِ عہدء ہست ءُ موجود بوتگ۔ اے کُلانی سان ءُ اثر مُلّا فاضل ءِ شاعریء وڑے ناں وڑے موجود انت کہ مُلّا فاضل ءِ درشاندابءِ سرا آئیءِ دور ءُ زمانگءِ سان ءُ اثر گوشگ بوت کن انت۔ چریشیء ابید مُلّا فاضل ءِ عہدء بلوچ کسانیں میتگ ءُ کوچگاں جاہمنند بوتگ ، مُلّا فاضل ءِ چہر ءُ شُبین گیشتر گوں نیچرء بندوک انت۔ آئیءِ شاعریءِ ندارگانی تہا حیمہ ، بان ءُ کاپر انت۔ شکار ءُ سئیلی ندارگ انت۔ میزرّیں گٹ، بُرزیں ماتکوہ ءُ وش کوشیں میتگ انت۔ لسہیں بہان ءُ وش گشیں قمری انت۔ کُلیں چیز ہوار بوتگ انت ءُ مُلّافاضل ءِ درشانداب یک عہدے ءِ اکسءُ دروشم داتگ۔ ہمے چیز مُلّا فاضل ءِ درشاندابء راجدپتری ارزش ءُ بستارے دنت۔ 
آسر
	مُلّا فاضل ءِ شاعریءِ سرا کسانیں چمشانکے دئیگء گوں اے گپّ پدّر بیت کہ آ درشانداب واہندیں شاعرے۔ آئیءِ درشانداب آئیءِ شخصیتءِ درانگاز اِنت۔آ یک وانندہ ءُ زانتکاریں مردمے بوتگ چہ فارسی ءُ عربی لبزانی کارمرزء پدر بیت ۔ آئیء درآمدیں لبز گوں روانی ءُ کتہ کاریء انچو کارمرز کتگ انت کہ ہچ جاہء نہ وش نہ لگ انت۔آئیءِ مشاہدہ ءُ دیدن انچو تیز بوتگ کہ عام ءُ انچنائیں چیز چہر ءُ شبین ءِ دروشم داتگ ءُ آہانی جمالیاتی بستار گیش کتگ۔ مُلّا فاضلءِ درشاندابءِ گچینی جوانی ایش انت کہ آئیء ہرچ تہرءِ عشقی شعر، جنگی شعر، مذہبی شعر، چاگردی شعر، واقعاتی شعر یا مسکرائی شعر نبشتہ کتگ ، ہما وڑ ءُ ہما حسابءِ زبان ، چہر ءُ شبین ، دلیل ءُ مثال ، ہما وڑیں جزبگ، کیفیت ءُ مارشت ء گوں بیان کتگ انت۔ اے کُلیں چیز زبان ءُ بیانءِ سرا آئیءِ دزرسء پدّر کن انت۔ مروچی کہ مُلّا فاضل شھلچہ کارءِ نامء زانگ بیت ، بے شک ءُ باک آئیءِ ہمہ جہت ءُ بازرنگیں درشاندابءِ کمال اِنت۔ 

٭٭٭


















شوندات:
	(1)Urdu english dictionary (revised edition) Ferozsons(pvt)Ltd,1982,p.no.1046
(2)Encyclopedia of Britinica , university of chicago,U.S.A , Vol.17,15th Edition,1976,p.no.135
(3) The Penguin Dictionary of literary terms and theory (fourth edition) The estate of J.A Cuddon,1998,P.No.872
	(4)حفیظ صدیقی ، ابوالاعجاز، کشاف تنقیدی اصلاحات، تاکدیم 13
	(5) رخشندہ مراد ،ڈاکٹر، اسلوب اور غیر افسانوی نثری اسلوب کے عناصر، ہواربازیافت14، اسلام آباد ، نیشنل یونیورسٹی آف ماڈرن لینگویجز،جنوری 2015تاکدیم170
	(6)۔ رابعہ سرفراز، اسلوب کیا ہے، تخلیقی ادب، شمارہ 5، تاکدیم 148
	(7)اعجاز راہی، ڈاکٹر، اردو افسانے میں اسلوب کا آہنگ، اشاعت اول، راولپنڈی، ریز پبلی کیشنز، جون2003، تاکدیم 12، 13
	(8)سید ہاشمی، شھلچہ کار،گوادر،سید ہاشمی اکیڈمی،مارچ2013 تاکدیم26
	(9)مٹھا خان مری،مُلّا فاضل ، ہوار مُلّا فاضل ءِ زند ءُ ازم ، رد ءُ بند،رحیم مہر بلوچ، کراچی، سید ہاشمی ریفرنس کتابجاہ،دومی چاپ ، نومبر2015، تاکدیم 60
	(10)علی عیسیٰ،پیش گال، شھلچہ کار،سیدہاشمی،گوادر،سید ہاشمی اکیڈمی،مارچ2013 تاکدیم14
	11۔واحد بزدار، مُلّافاضل ءِ پگر ءُ ازم، (ہوار) مُلّافاضل ءِ زند ءُ ازم ،رد ءُ بند،رحیم مہر بلوچ، کراچی، سید ہاشمی ریفرنس کتابجاہ،دومی چاپ ، نومبر2015، تاکدیم 88
	12۔سید ہاشمی، شھلچہ کار،گوادر،سید ہاشمی اکیڈمی،مارچ2013 ، تاکدیم 28
	13۔ سید ھاشمی،شھلچہ کار ،گوادر،سید ہاشمی اکیڈمی،مارچ2013 ، تاکدیم 29
	14۔ مٹھا خان مری،مُلّافاضل ، ہوار مُلّا فاضل ءِ زند ءُ ازم ، رد ءُ بند،رحیم مہر بلوچ، کراچی، سید ہاشمی ریفرنس کتابجاہ،دومی چاپ ، نومبر2015، 59
	15۔واحدبخش بُزدار،مُلّا فاضل وتی وھدءِ بے دروریں شائر،( ہوار) مُلّا فاضلءِ زند ءُ ازم،رد ءُ بند رحیم مہر بلوچ ، کراچی، سید ہاشمی ریفرنس کتابجاہ،دومی چاپ ، نومبر2015،تاکدیم76


مُلّافاضل ءِ شائری ء جوڑشت سازی
										صادق صباءؔ
	لبزانک انچیں پُرزور ءُ پُر کئیپیں وشی ءُ ابیتکی یے کہ انسان ءِ اندری مارشتانی سرجمیں دروشم ء پدرائی ء گوں وڑ وڑیں تہراں کنت بلے آئی شعری بہر انچیں زوراک ءُ اثر کنوکیں بہر اِنت کہ اُودا ھر پیمیں انسان وتی تماہ ءُ لوٹاں دیست کن انت ۔ شائری ءِ مستریں سپت ءُ شرّی آئی لبزانی بے دروریں کارمرزی اِنت ۔ ھر پیمیں نگاہ ، ھر دروشم وتی مارشتاں وھدے لبزانی نیام ء بہ گندیت ، شعر ھمے جاگہ ء وتی سرء مِک کنت ءُ پدرکنت۔ چہر ءُ شبین ، رمز، چیدگ ءُ ایدگہ شعری صنعتانی ڈولداری ء ابید جوڑشت شاعری ءِ گیشیں سپتانی تہا زانگ بیت کہ ایشی ء چہ لبز وتی مانا ءُ لیکہ ءِ وجود ء بُرزکنت ءُ جِدّت پیشداریت۔
’’دوغیرمتعلق الفاظ کو زیرکے ذریعہ سے جوڑکرلینالفظ بنالینا،استعارہ سازی کی مانندترکیب تراشی بھی ذہن کی خلاقی کی مظہرہوتی ہے۔ترکیب کو رِخ اسلوب کا غازہ سمجھناچاہیے۔بلندخیال،اعلیٰ تصور اور ارفع تخیل کے کامیاب اظہارمیں ترکیب ممدثابت ہوتی ہے۔اس سے ابلاغ میں دلکشی پیداہوجاتی ہے۔(1) 
	ارزانیں رنگے ء جوڑشت سازی ءِ مانا ءُ بزانت چو اے پیم اِنت۔
	"Synthesis is defined as combining a number of different parts or ideas to come up with a new idea or theory."(2) 
	جوڑشت دولبزءِ یکجائی ء نوکیں لبزءِ جوڑبوھگ ء ابید دلکش ءُ ندارگی دروشم ء ماناءُ بزانتے دارایت۔جوڑشت ءِ روایت چوناھا بلوچی کلاسیکل شائری ء گندگ بیت،آزمانگ ء ایوک ء جوڑشت ءِ رنگ ءُ روایت گندگ نہ بیت بلکیں محکم ءُ پُرزوریں جوڑشت سازی گندگ بیت کہ آ زمانگ ءِ شعری روایت وتی ایدگہ پہناتاں گیشتر توان ء گندگ ء کئیت پمشکہ جوڑشت ھم گیشی یے ءُ ایوکیں تجربہ یے نہ اِنت بلکیں شعری ءُ لسانی بزاں شعر ءِ لوٹاں ھم پیلو کن انت۔ نازُرکی ، ڈولداری، ندارگ ساچی ءِ اِزم پیداور اِنت ءُ لسانی تک ء لبزانی نیام ء دوری نیست بزاں ھر لبزاںء کہ جوڑشت جوڑ کنگ بوتگ آ وتی سیادی ءُ مانا ءِ ھساب ء ھم بے درور انت۔
اوکپوت ترا چینکاں مہلبیں گندیماں دیاں
یک برے نال ءُ چاڑدئے منی جوشانی دل ء(3)
	گندیم ءِ کارمرزی لس مانا ء باز کارمرز بیت بلے ’’ مہلبیں گندیم ‘‘ ھمے گندیم ء را ودیں ایت ءُ گیش کنت کہ گیشتریں ( اضافی ) سپتے ءُ ڈولداری یے ءُ شعر ء بُرز کنت ءُ نوکتریں ماناھانی نیمگ ء بارت۔ 
جی منی دوستیں زرُّک ءُ دابانی شلی
گوپشیں بانگواھے نال اِتگ شے ء بُلبلی(4)
	’’گوپش‘‘ءُ’’بانگواہ‘‘دولبزانت بلے یکجائیءُ ھوری ء’’گوپشیں بانگواہ‘‘جوڑشت اِنت کہ بانگواہ ءِ لبزء را گیشتر مانادارکنت کہ’’گوپش‘‘ھورک،بے تِرک ءُ توار،بے برمشءُ چڑکہ،واب ءُ انسراِتگ،ءِ مانا ء دنت بلے’’گوپشیں بانگواہ‘‘دوئیں لبزانی ھوری ءُ جوڑشت سک شاھیگانیں ماناء ابید’’امیجے‘‘ءِ دروشم ء گندگ بیت۔شے مریدءُ ھانی ابیدعہدی شائری ء جوڑشت ءِ ربیت درستیں شائری ء گندگ بیت،بالاچ بہ بیت یاحمل ءِ جیہند،مہناز بہ بیت یاسدوؔگیشتریں شائری ء مہکمیں ربیتے ایوکااولّی عہدءِ شائری ء بندوک نہ انت بلکیں نیامی دورء ھم جام دُرّک ءِ شائری ء گندگ بیت۔
شاھیں کردگار ء سارنت
گوپشیں نیم شپاں آتارنت (5) 
	اے زمانگ ء جوڑشُت ءِ رنگ ایدگہ شائرانی کرّا بازکم گندگ بیت جام ءِ شائری ء آکساس ء نہ اِنت ءُ جام ءِ شائری ء گوناپ کشی ءُ چہرءُ شُبینءِ درشان گیشتراِنت۔بلے مُلّافاضل ءِ شائری ء جوڑشت ءِ سازگ ءِ درسُتیں شہم گندگ بنت ءُ جوڑشت ءِ راستیں دروشم دلکشیں وڑے ء پدرانت۔آئی جوڑشتانی نازُرکی ءُ شہم درپشناک ءُ ذگر انت ۔ ھمیشانی نیام ء اِزم سک پُہتہ ءُ توان ء اِنت کہ زبان ءِ ھیال ئے باز گور بوتگ۔
سورتی ماجین گوں گراکیں شھدانگاں
ننگریں گورساگوں سرونی مِسکیں چُڑاں(6)
	یااے شیئرء بچّاراِت:
نی کپوت شپدرنگے بچار وار ء
درنگ بکن کُلءِ شیشُمیں دار ء

آشپ ء سُہب ء داں بجن زار ء
لال درکیت چہ’’رِتکگیں شار‘‘ ء(7)
	شائری انچیں کیئپ ءُ زیبائی یے کہ ھر بُنگپ ء را نوک ساچیت بزاں آئی ھر دروشم ء ودینیت ءُ رنگ دنت۔ھما شائری کہ اے رنگیں گوناپ ء چہ بے وس بہ بیت گڑداں شریں شیئرے بوت نہ کنت۔فاضل ءِ اِزمکاری ءِ کمال اِنت کہ’’شپدرنگ‘‘ءُ’’رتکگیں شار‘‘ءِ جوڑشتاں بازپُرماناءُ مزن کتگ ءُ دومی ارزشت داریں گپ شیئرء را ماناء ابیدندارگ کشی ءِ نیمگ ء بُرتگ ۓِ ۔پہ کپوت ء’’شپدرنگ‘‘شوھازءُ اوست ءِ وابیں ءُ موجریں دیدارچہ شنگتگیں گُشان ءِ واستہ’’رِتکگیں شار‘‘ءِ جوڑشت منی نِزء مزنیں ساچشت ءُ ازمے۔
رتکگیں درنگے گِپتگ ات کُمریاں سنت
بے گت ات وت کہ ھمنشین ء ماہ ءُ من ات
ماہ ءُ مادن ماں شُشتگیں سیہ بندے جم انت
پہ زِھے کتّار بستگیں مُرگانی رم انت(8)
	شیئرھمنچو نوک بہ بیت ، شرتر بوت کنت بلے ھمے لبزکہ پہ نوک ءُ جتائی ء کارمرز بنت ، آھانی راجدپتریں مانا ءُ دروشم گار مہ بیت ۔’’رتکگیں درنگ‘‘ءُ’’شُشتگیں سیاہ بند‘‘ءِ جوڑشت ایوکالبزانی یکجائی ء ابیددلکش مُلّافاضل ء ھم جوڑکُتگ انت۔نقش کُتگیں‘رجنتگین ڈولداریں،پلگاریں جاگہ یے ءِ واستہ’’رتکگیں درنگ‘‘ءِ جوڑشت ءِ کارمردی مزنیں ازمکاری یے زانگ بیت ءُ مہوش ءِ گیوارءِ تچکی ءُ ساپی ءِ واستہ’’شُشتگیں سیاہ بند‘‘ءِ جوڑشت بلائیں گپے۔
بیکرار بیتّاں از گم ء سنگین ماول ء
من ھبرگپت چہ اھمک ءُ دروھانی دل ء(9)
	’’سنگین ماول‘‘ءِ جوڑشت ءِ بابت ء غنی پہوال نبشتہ کنت کہ:
’’فاضل اداھمے ھبرء کنگااِنت،بزاں سنگین وگرانیں دوست ءِ غم ء گیشتربے قرار وپریشان کُت۔’’ماول‘‘ایشی ءِ لبزی معنا’’سروک انت‘‘محاورہی معناسرین ء جہل نندجاہ ءِ بزگوشت ء گوشنت کہ راہ ء روگ ءِ وہدء الم سُرنت ھمے سوباں شاعراں پہ دوست ء’’گران ماول‘‘یا’’سنگین ماول‘‘ءِ جُتک گال (ترکیب)کارمرزکتگ،بزاں ھما اوست کہ آئی ءِ ترّءُ تاب یاگام ورپتارگران وسنگین اِنت یاآئی ءِ نندگ وپاداہگ گران وسنگین اِنت۔ھمے سوب انت کہ گوں اے لبزء شاعراں’’گران ‘‘یا’’سنگین‘‘ءِ لبزالم ء کارمرزکتگ‘‘۔(10)	 
	مُلّافاضل ءِ شائری ءِ گران ءُ ابہامی ءِ مستریں نیمون آئی شیئری جوڑشتانی کارمرزی اِنت کہ اودا کس سرھم نہ بیت کہ بازیں جوڑشت ۓِ چیدگ ءُ چہرءِ دروشم ء انت۔پمشکہ آئی ءِ رجانک ءُ ترینگ بازمُشکل اِنت۔شائری چوناھا نگد ءِ شاھیم ء تورگ بہ بیت ءُ گیشنگی شے یے۔ بزاں ابید ئے نگدء شیئر کہ تچک بیت ءُ فہمگ بیت گُڑاں مانا ءُ گپ ءِ نوبت پشت نہ کپیت۔ فاضل ءِ کمال اِنت کہ آئی ساچشت علامت ءُ استعارہ ءِ اِزم ء گوں پیوست انت ۔
زیر منی زپتیں پوپُل ءُ ھیراں
باڑھی بنگ ءُ برتکگیں بیراں(11)
	شیئر بے مانا ءُ پوچیں لبزاں چہ رکیت بزاں گونڈگری ءِ اِزم ء شودگ بیت۔ فاضل ءِ اے گونڈگری ءِ اِزم باز توانا اِنت بزاں گیشیں لبز کارمرز نہ کنت کہ ’’زپتیں پوپُل‘‘،’’باڑھی بنگ‘‘،’’برتکگیں بیر‘‘انچیں پُرزوریں جوڑشتاں کہ ایشانی ھواری ء لبزانی تہ ء پُراسراری ءُ پُرلزّتی یے گندگ بیت ’’پوپل‘‘ءِ لبزء را گوں ’’زپتیں باڑھی ‘‘ء ھوارگیجگءُ نوکیں سنچءُ بودءُ مانا ودی کنئگ مُلّافاضل ءِ ’’شھلچہ کاری‘‘ءِ مستریں نشانی انت۔یایکیں بندء سہ جوڑشت ءِ ھنرکہ’’زپتیں پُوپل‘باڑھی بنگ‘ءُ برتکگیں بیر‘‘ءِ وڑیں کارمردی مزنیں چیزے زانگ بیت۔
شیئرءِ تہ ء جوڑشت سازی ءُ آئی کارمرزی مزنیں ازمکارءِ ازم اِنت۔
	اے رنگیں جوڑشتانی رنگ ءُ دانگ دنیاءِ گیشتریں مزنیں ساچشتکارانی ساچشتانی تہ ء گندگ بنت۔فرانسیسی شائر’’چارلس بودلیئر‘‘ءِ لچہ ’’نیمروچ ءِ سوت‘‘ء بچّاراِت۔
’’برے برے وتی راز چکاریں مستیانی ترھینگ ء
بے ھساب لذت ءُ واس
گوں گنوکی ء گٹ پاچیں
تئی واھشانی زنزروکیں دسبندی
منی سیاہ رنگ تومنی بدن تُش تُش کُتگ
وتی کندگءُ ٹھکاں گوں
ءُ ھمے رنگ ء دل ء جاہ کُتگ تئی چماں
چوکہ ماھکانی
تئی چکنکاریں کوشانی چیرء
تئی نرمکیں آبریشمیں پادانی چیرء
بچارمنی دل ء منی واھگ پچ ءُ چیرانت(12)
	چارلس بودلیئرءِ لچہ ء’’رازچکاریں مستی‘‘،’’واھشانی زنزروکیں دسبندی‘‘’’چکنکاریں کؤش‘‘ءِ رنگیں جوڑشت گندگ بنت ءُ اے شیئرء جوڑشت گیشتر’’سہ لبز‘‘تہ ء گندگ بیت۔چوناھافیروزاللغات ءِ تہ ء ترکیب ءِ مانا ءُ بزانت اے وڑانت۔
’’(1)کئی چیزوں کو ملاکرایک چیزبنانا۔مرکب کرنا۔
(2)بناوٹ۔ملاوٹ۔تناسب۔
(3)کسی چیزکے بنانے کا کوئی خاص طریقہ۔
(4)ڈھنگ طورپر تدبیر۔
(5)اصطلاح نحومیں جمع کے ہر لفظ کے متعلق بتاناکہ وہ اسم ہے صفت یافعل اوران کا باہمی تعلق کیاہے۔(13)
	ملافاضل ءِ شائری ء جوڑشت دولبزانی تہ ء گیشتر گندگ بنت ءُ دولبزءِ تہنا جوڑینگ ءُ گندگ نہ بیت بلکیں آھانی ھواری ء نوکیں فکرءُ سسّاءُ ندارگ گندگ بیت۔فاضل ءِ جوڑشتانی ریچ ءُ آھنگ باز پُرزورگندگ بیت۔منی نِزء آئیءِ وتی جندءِ شیئری روایت ءِ رنگ برجاہ داشتگ۔
ھانی ءِ گندیم گونگیں
دیم ءِ کناں من چے ستّا(14)
	شے مریدءِ شعری زمین ء چہ آپ کُرتگیں ھیال ء مُلّافاضل وتی ساچشت ء اے رنگ ء درشان ایت۔
ھروھدداب کنت نودی شل
گندیم گونگیں گرکی تل

استین ءُ پیاپیں ترونگل
رحم کن شپ چراگ سرادانی(15)
	شائری ء لبزءِ نوک کارمزی ءُ لبز ءِ اندر ء ھیال سازی ء ھوار لبز ءِ نوک ءُ جتائیں پیمے ء کارمزی مزنیں چیزے کہ ایشی ءِ منّت ء لبزمانا دار بیت۔ مُلّافاضل ءِ رنگ کلاسک ءُ وتی شیئری روایت اِنت بلے درشان ۓِ نوک اِنت کہ یکیں شیئرء ’’نودی شل‘‘گندیم گونگ،گرکی تل،پیاپیں ترونگل،شپ چراگ ءِ جوڑشت کارمرزکُتگ،یاسّدوءِ اے شیئرء بچّار اِت:
ترا مہلبیں چینکاں دیاں
چینکاں ماں شارءِ دامن ء(16)
	سّدوؔءِ کارمرزکُتگیں اے جوڑشت’’مہلبیں چینک‘‘ء مُلّافاضل وتی شیئرے ء اے رنگ ء کارمرزکنت۔
راہ چہ مُلّا چاکر ء سوج کن
مِھلبیں چینکاں لوٹ ءُ دبّوج کن(17)
	مُلّافاضل ءِ اے شیئر ء’’مہلبیں چینک‘‘ءِ جوڑشت ءُ پدا’’دبوج کنئگ‘‘آئی شائری ء بُرزپیشدارگء اِنت۔اے رنگیں شائری ءِ وانگ ءُ سرپدبوئگ ءُ آئی رجانک ارزان نہ انت۔مُلّافاضل ءِ شائری ءِ مستریں ڈولداری آئی جوڑشتانی کارمرزی اِنت۔پہ درور آئیءِ لہتیں جوڑشت چوش انت۔’’زریں زمزیل‘‘،’’کُرّگی زین‘‘،’’رتکگیں واگ‘‘،سوسنیں گیوار‘‘،’’رتکگیں درنگ‘‘،’’ششُتگیں سیاہ بند‘‘،’’کاگدیں بادگیر‘‘،’’ٹیٹلی کُگرگ‘‘،زپتیں پوپل‘‘،’’باڑھی بنگ‘‘،برتکگیں بیر‘‘،’’تلاہ ریچ‘‘،تراپ کُنیں ترمپ‘‘،بکّالی زباد‘‘،’’شپ درنگ‘‘،رتکگیں شار‘‘،چندنیں بانگواہ‘‘،’’نودی شل‘‘،پیاپیں ترونگل‘‘،’’شپ چراگ‘‘،’’زرگواپ‘‘،’’زِرگُب‘‘،’’رِندی الماس‘‘،’’رُستگیں نود‘‘،’’گرابُنیں شنز‘‘،’’شکّلیں رود‘‘،’’رنجتگیں اداروک‘‘،رتکگیں مندیل‘‘،ریحانیں کمند‘‘،’’شپِین تیر‘‘،’’امبوئیں دیار‘‘،گوات جتیں کل‘‘،چیرتبیں راز‘‘،زرّیں گروھگ‘‘۔سونیں آوندیں ابیر‘‘۔گژنگیں بانزیگ‘‘’’سورتی ماجین‘‘ءُ دگہ بازیں جوڑشتے کہ آئیءِ شیئرانی زیبائی انت۔
	نیامی دورء ایدگہ شائرانی کرّء اے رنگیں جوڑشت سازیءِ فکرءُ تجربہ بازکم گندگ بیت۔ماگوشت کن ایں جوڑشت سازی مُلّافاضل ءِ شائری ء مستریں تجربہانی تہ ء ھوار بیت۔بزاں اے آئیءِ شائری ءِ مزنی ءُ شھلچہ کاری ءِ مستریں تک ءُ پہنات انت۔ایوک ء آئی ءِ جوڑشت ءِ روایت ایر نہ کُتگ بلکیں شیئری جوڑشت ءِ سرجمیں رِپک ءُ راھبندانی کیلواں چہ آشانیں شائرے بوتگ۔ ارزشت داریں گپ اے بیت کہ بلوچی کوھنیں لبزیات ءِ گنج ءُ ریچ ۓِ جوڑشتانی تہء باز گِندگ بیت۔آئی ءِ شائری ءِ مزنیں اِزم ءُ اِزمی توانگری جوڑشت سازی ءِ بہر ء گیشتر سہرا ترا ِنت۔
٭٭٭


شوندات:
1:۔ اختر،ڈاکٹر سلیم ، تنقیدی اِصطلاحات توضیحی لُغت، لاہور، سنگ ِ میل پبلی کیشنز،2011، تاکدیم،85
2:۔http://www.yourdictionary.com/synthesis
3:۔ شاد،فقیر،میراث،مند،فاضل ادبی کاروان،2016، تاکدیم،297
4:۔ ھمیش، تاکدیم،347
5:۔بلوچ، بشیر احمد ، دُرچین (جام دُرک)، کوئٹہ، بلوچی اکیڈمی، 2006، تاکدیم،153
6:۔ بشیر احمد بلوچ، شپ چراگ(مُلّا فاضل) ، کوئٹہ ، بلوچی اکیڈمی، 1968، تاکدیم،168
7:۔شاد،فقیر ، درپشوکیں سُہیل(مُلّا فاضل) ، کیچ، بِلال بُک اسٹیشنرز تربت، 2002، تاکدیم،217
8:۔ھاشمی،سید ،شھلچّہ کار،( مُلا فاضل)، گوادر، سید ھاشمی اکیڈمی، 2013، تاکدیم، 80
9:۔ھمیش، تاکدیم،80
10:۔بلوچی اُلس، ( مُلا فاضل نمبر)،اسلام آباد، شعبۂ فلم و مطبوعات ھالکاری ءُ شنگکاری ءِ وزارت حکومت پاکستان،جولائی 2008، تاکدیم،25
11:۔ھاشمی،سید ،شھلچّہ کار،( مُلا فاضل)، تاکدیم،90
12:۔داد،اے آر ، کُماراں بہ بئے، کراچی ، سید ھاشمی ریفرنس کتابجاہ ، 2015، تاکدیم،52
13:۔فیروز سنز،فیرورزُاللُغات اُردو جدید،2013، تاکدیم،202
14:۔شاد،فقیر،میراث، تاکدیم، 343
15:۔شاد،فقیر ، درپشوکیں سُہیل(مُلّا فاضل) ، تاکدیم،228
16:۔ھمیش، تاکدیم،466
17:۔ھاشمی،سید ،شھلچّہ کار،( مُلا فاضل)، تاکدیم،96







مُلّا پازلءِ شائریءِ تبءُ مئیل
										علی گوہر
	شائر ھما اِنت کہ آئیءِ گُشتگیں شیئر کرنانی کرن داں است ءُ ابدمان بہ بنت ءُ ہر ھمک اِنسان کہ آھما راجء گوں بندوک اِنت، آئیء را پہ دل یات بہ بنت۔ بلے اے چیزء را ھما وھدء گِندگ ءُ مارگ بیت وھدے کہ ھما شائر ھما راجءِ راجدپتر، مرزبومءُ ھمائیءِ ھاک ءِ وژبوء پہ باز زیبائیء گوں ازمی مُھری ء وتی شیئرء را درشانت بہ کنت۔ مُلّاّ پازلءِ شائریءِ تہا کہ اے چیزاں تپاسگ ءِ جُھدء کنئے گُڈا ترا اے دُرستیں چیز باز مُھکمیں رنگءُ دروشمء گندگ ء کائنت۔
	مُلّاّ پازل وتی اہدءِ مستریں شائرناں بلکیں بلوچی زبانءِ ہر اھدءِ مستریں شائر گُشگ ءُ منّگ بیت چیاکہ آئیءِ شائریءِ تب وتی راجءِ جھگیری کنگء ابیدیک’’ آفاقیت‘‘ے ہم وتی اندرء داریت۔
	پازلء را من یک انچیں شائرے سرپد باں کہ آئیءِ شائریءِ ردء کہ آئیء وتی بازشیئرانی تہا گوں ’’Plan‘‘شائری کُتگءُ بازیں شیئر کہ آئیءِ اندری دردانی جھگریء کننت گُڈا آئیء را جھانءِ مستریں شائر کننت ءُ پیشدار انت۔
	مُلّا یک راجی شائرے ءُ آئیءِ شیئری تب گیشتر راجی اِنت ءُ تو اگاں آئیءِ شیئراں بہ چارے گُڈا اے چیز ترارا گندگء کیت کہ تو دو سد سال پیش بلوچ زندمان ءِ ہرتکءُ پھنات، آئیءِ جھل ءُ بُرزی ء را سپاگندگء ئے۔ مُلّا پازل بلوچی زبانءِ اُولی شائر اِنت کہ آئیء بلوچ ءِ راجدپتر، آئیءِ لڈءُ ریچ، جنگ ءُ بِجنگ، سڈءُ مڑاہ ء را پہ دلجمیں ءُ سہرائیں رنگےء پیش کُتگ کہ اے چیز چاکری اہدءِ شائریء ھم دلتبیں دروشمے ء گودہ نہ کننت۔
جی ھما باریگ کہ حلب رندءِ جاگھ ات
بُو سعیدانی شھر ہزار گنجیں باگچہ ات
بوراں جلوان ات، شیراں پہ جنگء چھچہ ات
زرّیں زمزیل ماں تھتگاں میری تاکچہ ات
پُٹنیں رِنداں پر مکالاتے منگہ ات
گُرگ ات ڈُھلانءُ دمامواں وہ وہ ات(1)
	پازل ءِ اے شیئرءِ درور کہ من دات من اِشی ء را بلوچی شائریءِ تہا یک جنگی شیئرے بزاں یک ’’Epic‘‘ سرپد باں ءُ اِشیء را چہ ’’ہومر‘‘ءِ ’’ایلیڈ‘‘ء پدا تریں شیئرے سرپد نہ باں پہ وتی زبانءُ درانگازگء پہ ندارگ پیشداری، یک شلیء۔
	ہومروتی ’’Epic‘‘ء ’’ٹرائے‘‘ءُ ’’اسپارٹا‘‘ءِ مزن شانی، آئیءِ بامرد’’ایکیز، اوڈیسی لس‘‘ءُ اے دگہ جنگولانی ماں اے جنگءِ تہا کرد ء پیشدایت گُڈا ھمے شیئر کہ دِھلی ءِ جنگءِ شیئراِنت کہ ماں اِیشی ء میران، بانڑی،، گوہرام، رامین، جتا، ھومر، مندوءِ پیمیں بامرد ءُ باجن آرگ ءُ پیشدارگ بنت۔
گوہرام گوں لاشار مگسیاں مرد ورات
مُلّا رامینءُ چتاءُ میریں ھومر ات
اُودء ماں گنداوگ مُجیں پوجءُ سنگرات
مندو ءُ چٹا، غلام شاہ برادر ات
ماں کلاتء اتکگ ءُ رنداں ننگر ات
کشتگ ءُ گلینتگ جلاءُ ڈیھ ءُ در ات
نیکہ گوں کچی ءِ بہادراں درور ات
بانڑی ء پہ کینگ ءُ مردی لانچ اِتگ
گوں بُزرگی سرچوڈواں لالء زھم جتگ
دلیءِ گپتگ بادشاہ ئے چاکر کُتگ
	مُلّاّ پازلءِ شائری ءِ تہا تچکء تچک گپ جنگ ءُ حقیقت پسندی ءِ شھم سک زیات ءُ گیش گندگ بنت ءُ اے درگتء آئیء ھچ پیمیں ریاءُ روء گوں کار نہ گپتگ ءُ اِشی ءِ مستریں درور بلوچانی قومی ئیں سرچاکر ءِ کردء را پیشدارگ اِنت کہ اے درگتء میر مٹھا خان مری گُشیت کہ ’’فاضل یک راستءُ ھکیکت پسندیں شائرے ات ۔ آئیء ہرکس کہ بیرائیں دگ ء روغا دیثہ، آئیءِ سرا ایراد گپتہ، میر چاکر بلوچ قومءِ مسترءُ سردار ات ءُ چاکرءِ کردار ء بلوچیں تمن پہ وثاں مڑائینتو، چھڑو آئیء راج ءُ اولس گارءُ ویراں نہ کُتہ بلکین وت دی نیٹ شتو دومی آنی دزگندءُ باؤٹ بیثہ۔
چاکر کہ چپءُ چوٹ بوت
راج تمامیں موٹ بُوت
شُت یکےءِ باہوٹ بُوت(3)
	پازل وتی شیئراں بلوچء را دائم ’’دُور چاری، ’’دُور گندی‘‘ءِ سوج داتگءُ کسان سنچی ء راھمے پیم ڈوبارتگ کہ آئیءِ اے شیئر بلوچ اُستمانءِ تہا بتلی رنگےء کارمرز کنگ بیت چُشکہ
سرمبان چارئے تو حری
دُورء نہ چارے ہُشتری
تحقیق کپے پُشتاں سری
	پازلء تہنا عشق یا مھر وتی سرگال جوڑ نہ کُت بلکنا آئیء گوں بلوچ ء ھمگرنچیں ہر درد ءُ محضت، رنج ءُ آلام، سردءُ گرم وتی شائری ءِ پیشانیگء سمبھینتاں کہ اے سرھالءُ سرگال نوک انت ءُ چدءُ پیش اے دروشم پیشدارگ نہ بُوتگ اتنت۔
	پازل ھواں زانتکاراں ژا یکھے کہ آں ہرھالء وتی خیالاں ، آزادی ءُ روانیء گوں درشان کھنت۔ اِشک ءُ مُحبت یا جنگءُ مڑائی ءِ پیسرا بلوچیں شاہراں پہ نوخیں سرھال نہ انت، لیکن کھڑدے سرھال اصل نوخیں پیسرا یا انت، چوکہ ڈُکال، زمین جُمب ، ہارءُ تُوپان وغیرہ ۔ چیاکہ ھمے رنگیں ڈکھ ءُ ویل ہروخت نیا انت۔ مُلّا پازلءِ اھدء بشامی جُڑءُ ھوراں بے سُدھی گوڑ تہ ءُ ھنچیں یک توپانے آتکہ کہ آف ء بُنوءُ بند، لوگءُ ھند، محلءُ ماڑی ، کژدی ءُ گدان خوراکءُ پُچ ءُ پوشاک ہرچی لوڑتہ بُوتہ، توپانء یک قیامتے کھڑو کُتہ،ہرنیمگء گریوگءُ زاری ءِ توار ، فاضل مھلوک ءِ ڈُکھ ءُ ویلانی سرھالء چوش بیان کنت۔
ناگمانء ہرگورء شہ کور گیابیں پُرشتگاں
ماں لداں سالوس ءُ اشگال پُلنگ اِش کُشتگ انت
تھتءُ بالشت آں ’’پری پیکر‘‘ چہ واباں جستگاں
سردرءُ پادءِ شپاد ء دیم پہ کوھاں رپتگاں
ملگزاریں آپ نہ اشتگ، شرد آپ بند میزّریں
گُلشن بازار ءُ آلم ، کسرءُ ماڑی خیبریں
چندھا ھُورءُ ھزار نازیں کنزک چاکریں
دلرباءُ چمّ ھمارءُ کُلی بانک درم گوریں
کونٹ ءُ گلیم ، پُلی نالدان زیوریں
گُجرات بندیں لھیپ ءُ جُلّ ءُ گالی بے گوریں(4)
	پازل ءِ شائری ءِ تبء کہ گیشین ۓِ گُڈا آپھکیں ءُ زگریں ’’نیشنلسٹ‘‘ ے گندگ بیت ءُ سما ھمے کنگ بیت کہ آئیء وتی راجی شیئراناں سمائی رنگء کما تگ پمشکہ اے شیئرانی تہا اِزمی پھتہی الکاپیں رنگء گندگ نئیت ایں کہ اے ھرز مانگءِ شائرءِ اے دروشمیں شیئرانی درانگازگء نزوری بنت۔ ءُ آھانی تہا وازءُ پنت ءُ سوجءِ رنگ سراٹاھوری بنت۔ 
	’’مُلّاءِ شائری، زبانءُ پگر، ھیالءِ اتبار ء یک جتائیں ڈکشنءُ درانگازی یے ءِ واھُند اِنت ءُ چُشکہ مُلّا ءِ بُنی بُنیاتی لیکہ مذہبی ءُ اخلاقی اِنت پمشکہ بازیں جاگھاں آئیءِ توار ءُ نہجگ ءِ تہا واعظانہ ءُ خطیبانہ رنگ ھم پدر بیت انت چوناھا مُلّا ءِ وھدء ھمے اثرات کش ءُ کرءِ تمامیں زبانءُ شائرانی تہا گندگ بنت کہ اے آوھدے مستریں لبزانکی میئلءُ چاڑے ات۔‘‘(5)
	شائر چہ کُدرتء سک باز’’Curious‘‘بنت ءُ آھانی زانت ءِ سرچمگ سک باز پراہ ءُ شاھگان بنت ءُ آھانی ’’six the scense‘‘باز چژناک بنتءُ آھانی تہا نوکیں چیز ءِ گُشگ ء یک لُھلھاسگی یے بیت ءُ آپیش گش ہم بنت ۔ مُلّا پازل باز دیر گندیں دیدانک یے ءِ واجہ ات ۔ آئیء وتی وھدءِ مٹ بُوھوکیں جاورانی پورھیں سما ات ۔ آسہی ات کہ وھد یک جُنزوکیں سُرءُ پُرے ءِ نام اِنت ءُ ھرکس کہ وتارا وھدءِ ھمے جُزء گوں ھمتنگءُ ھمگرنچ نہ کنت آزوال آماچ بیت۔
عاقلاں سسا کن اِت کہ کش اِتگ جُمپاں سرے
پہ نشان پیداک نہ بیت ماتکوہ ءُ بُرزیں تہرے
یاکہ
انچیں باری یے کیت منی ھوشء
زھم جنیں مرداناں گرانت گوشء
چابکءُ شھمات اِش بر انت ھوشء
کیدءُ شھبند بنت بے وتی کوشء

سُرمباں مچار مثلءِ ھری
دُور بہ چار چو ھُشتری
تحقیق کپے پُشت سری
	وتی وھدءِ جاورانی سما داری ء گوں ھوار آئیءِ نگاہ باندات ءِ سرا ھم سک اتنت۔ باندات ءِ رداآئیءِ شائریءِ تہا دو مستریں پگرءُ لیکہ گندگء کائنت۔ یکے بلوچ راجءِ تپاکی ءُ ھم سنتّی ءُ دومی علمءُ زانتءِ دربرگ۔ مُلّا پازلءِ نزیکء تاں کہ بلوچ راج ھم سنت ءُ ھم تپاک نہ بیت گڈا پہ ’’ھئیت‘‘ ءِ بلوچ آئیءِ مانشت ءُ پجار پشت نہ کپیت ۔ پمشکہ آ بلوچ راجءِ یکوئیءُ ھم سنتّی ءِ سرازور دنت
دور ھمے گڈء پرشما کپتگ آخرء 
سنّتء بندات بہ بند اِت وتی براتانی گورء
اے منی سوجءُ نصحیت اِنت سرجمء
برات ھما انت کہ مُرتاں براتانی رمء
نام اِش مانیت ماں جھان ء چو رُستمء(6)
	پازلءِ شائریءِ تبءُ میئل راجیءُ عشقی دوئیں اِنت کہ آئیءِ تہا آگیشتر پنت وسوجی راھبنداناں کارمرز کنوکیں شائرے ءُ آوتی اے شئیرا ں عربیءُ فارسیء چہ زیات ماں وتی ماتی زبانء گُشیت ءُ آئیءِ کرا گیشتر اے چیزء وانوک ءُ اِشکنوک گندیت ءُ ماریت ءُ اے چیزآئیءِ جندء ھم مرتگ کہ وتی زبانءِ چنکدر مزنیں بستارے بیت وتی درشانگ ء پہ 
’’مُلّاّ پازل اے ھبرء شرسرپد ات کہ ھما چیز کہ مارا یکجاہ کنت آ ایوکء مئے زبان اِنت۔ مئے ڈیھ اِنت ، مئے ھون اِنت، مئے مارشت اِنت ءُ مئے دودءُ ربیدگ اِنت، ھمے چیز کہ یک بنت گڈا ما انچو یکجاہ بس کہ مارا ھچ چیز جتا کُت نہ کنت۔ مُلّا پازل عربیءُ فارسیءُ بلوچی ء یک وڑء بلد بوھگء باوجود بلوچیء وتی شیئر پربندی زبان جوڑ کنت ءُ وتاابد مان کنت۔ گُل محمد ناطق مکرانی وتی وھدءِ فارسیءِ مستریں ءُ نامدارتریں شائرے بوتگ بلے آئیءِ نام ء کم مردم زاناں ءُ آچو مُلّا پازلء نمیران نہ انت چیاکہ آئیء ہندوستانءِ درباری زبان زرتگ ءُ ماں وتی جندءِ زبانءِ چاگردء روتگ نہ جتگ ات پمشکہ بلوچستان ءِ شرپءُ ازت آئیءِ نصیب ء ءُ کسمتء نہ بوت۔ ناطق مکرانی فارسی ءِ انچیں مزنیں شائرے بوتگ کہ آئیء غالب ءِ شیئرانی سرا ہم ایراد گپتگ ات۔ بلے آ انچو گمنام اِنت کہ بید چہ لھتیں فارسی بلدآں دگہ ھچ کس آئی ء نہ زانت، بلے مُلّا پازلءِ جاہءُ مقام روچ پہ روچ بُرز تر بوھان اِنت ءُ مئے گورء اے وڑیں باز مثال ھستاں چُشکہ میر گل خان نصیر، یوسف عزیز مگسی، عطا شاد ءُ دگہ بازیں پُسگے ء وھدے وتی زبانء را درانگازیءِ ذریعہ جوڑ کُرت گڈا آ ابدمان ءُ نمیران جوڑ بوتگ انت۔ مُلّا پازلء وتی بلوچی شائری ءِ سرا پہر بستگ چیاکہ آسر پدرءُ دور گندیں مردے ات‘‘(7)
من بہ جزم گوں مھتراں کانیں
لبزءِ ’’فارسی‘‘ء کسوے جوانیں
پر بلوچیء من اجب گُشتگ
دُرّ ءُ مرجان ءُ گوہروں سُپتگ
	پازلء راجی شائری ءِ ھسابء یا عشقی شائری ءِ دروشمء چارئے گُڈاآدوئیں رنگانی تہا وتی گلہءُ ھالاں ’’چیدگی‘‘ دروشمء دنت ءُ ایرکنت۔ آوتی راجءِ رھشونی کنگء پہ ھم وتی شائری ءِ تہا ’’Symbol‘‘کارمرز کنت۔
	واجہ گل حسن اے بابتء گشیت ’’مُلّاّ پازل وتی رھشونی کلو‘‘ءِ وھداں بازیشہ آں ’’Symbol‘‘ءِ جہتء کارمرز کنت۔ مُلّا وتی یک شیئرے ءِ تہا گشیت۔
زال اگاں اصلی ءُ جوان ماتے
بور اگاں پُر شوک ءُ مزن گواتے
تیگ ستر تیز ءُ پُل ءُ سوگاتے
پر بلوچء ’’توپک‘‘ اجب براتے
	’’ادء توپکءِ مانا جھدے ئیگ اِنت ، دیمپانی ئیگ اِنت۔ مُلّا پازل جنگءِ یک انچیں پھناتے ءِ باروء گُشیت کہ چہ آئیء دیمپانی ءُ پھریز گءِ سوگات ء گندیت۔ءُ دو سد سالء پیش مئے پدمنتگیں راج ءُ راجمانء ھچ کسء اے ھبر نہ مرتگ‘‘(8)
	ہر یک شائرے ء ، آزمانکارے ء ، گُشندھےء یا سازندھءُ گدار نویسےء آئیءِ ’’ازم‘‘ زندگ کنت، ابدمان کنت ءُ بہہ پہ گاریء نیلیت ءُ نہ آ دیم پہ ’’Decline‘‘ء روت۔ ازمکار تنا سُدی ء پشت نہ کپیت دانکہ آوتی ازمءِ تہا بے درورءُ ’’Unique‘‘مہ بیتءُ ھمے’’Uniqueness‘‘آئیء را چہ درستین آں گِستا اوشتارینیت، ھمائیءِ جندءِ اھد بہ بیت یا آئیء چہ پدءِ دورءُ زمان بہ بنت۔
	مُلّا پازلءِ نمیرانیءِ بابتء واجہ واحد بزدار گُشیت کہ :
’’مُلّا پازل چنکس بلاھیں شائرے ایت، آچینکس مزن نامیں کدءُ بالادےءِ واجہ اِنت ءُ آئیءِ لبزانکی ءُ ازمی ارزشت ءُ بستار چے اِنت؟ ایشیءِ پسو ایوکء ھمیش کہ کساس دو سد سالءِ بلاھیں پندےءِ بُرگا پد ھم مُلّا پازلءِ شائری داں روچءِ مروچ زِندگ اِنت ءُ مروچی ھم آئیءِ شیئر بلوچی دیوانءُ مراگشانی براہ انت۔ مُلّا ءِ وھدء نوشتہ کنگ ءِ آسراتی نہ بوتگ پدا ھم آئیءِ شیئر آئیءِ کسّہ، آئیءِ اھوال دالانی تہا سپر کنان ء مارا سر بوتگ انت۔
	ھمیش اِنت مُلّاّ پازلءِ شائری ءِ شریءُ مزنی ، ھمیش انت جام دُرّک ، مست توکلی، رحم علی مری، جوانسال بُگٹی ءُ چگھا بزدار ءِ ازمی ارزشت ءُ بستار، ھمیش انت مزنیں شائری کہ آڈوبرانی تہا سپر کنت، دِلانی تہا روتگ جنت گوں تہذیب ء ھوار سپر کنت، گوں زمانگء ھمبرائی کنت۔
	مُلّا پازل چونا ھا عامیں مردمے ات،بلاھیں مالدارءُ زردارے نہ ات، بلے آئیءِ ازم ءُ آئیءِ زبانء آئیء را چہ عامیں مردمےءِ سندء بُرز ءُ بالا کنان ء تہذیبی چیدگے ٹاھینتگ، بلوچ دودمانءِ جھگیری ءُ شبین ءِ نامینتگ۔ بلوچی دیوانءُ مراگاہانی تہا مُلّا ءِ ھاریں زبانءِ دیما کس نہ اوشتاتگ۔ مُلّا ءِ گران ءُ سنگینیں زبان زانت ءُ زانشت ءِ زبان ات، ہردانکے کہ آئیء درا کتگ ات آئیءِ تہا علمءُ گیدی زانشت (Folk wisdom) ءِ زرے چول جنگا ات۔ادء لھتیں شیئری درور بہ چارے
نادان پہ حکایت سر ھال نہ بیت
آسنے سُھریں پہ ٹپگء پولات نہ بیت
آتیگء کہ جوھر مان نیست
پہ سجگء آپ دار نہ بیت

کپتگ انت کوھءُ جہہ جتگ جُمپاں
بے نکاھانی چُک شرپداراں
ناکس ماں شاھانی گورء دراھاں
سوب گلاماں چہ واجھاں بُرتاں

عاقلاں سسّا کنئے کہ کشتگ جُمپاں سرے
پہ نِشان پیداک نہ بیت،ماہ ءُ بُرزیں تیہرے
	پازلء را مامیئل سازیں شائرے بزاں’’Trendmaker‘‘ھم گُشت کنیں چیاکہ آئیء گوں وتی شائری ء بلوچی ءِ درستیں تب ءُ بنگپاناں بدل ءُ سدل کُت ءُ یک مزنیں ءُ نوکیں ’’ربیت‘‘ے دیما آؤرت بزاں آ یک پیلہ ئیں آشوبے ات پہ بلوچی شائری ء تہ اے درگت ء واجہ غُلام فاروق بلوچ گُشیت کہ مُلّا پازلءِ نام گِرگ بیت تہ دلگوش ماں بلوچی شائریءِ اتکگیں یک سرجمیں آشوپے ءِ نیمگء روت:
’’مُلّاّ پازل ایوکء یک شائرے ءِ نام نہ اِنت ،یک نوکیں بدلی یے نام اِنت آئیء گوں وتی شاھگانیں پکرءُ زانتکاریں سسّا ء بلوچی ءِ دامن پراہ ءُ شاھگان کُت ءُ راجءِ کدیمیں کدرءُ کیمتاناں نوکیں پیمےء دیاما آؤرت۔ مُلّا پازل ھشکیں شاعرے نہ بوتگ۔ بلکیں یک ھورت گندیں تاریخ زانتے بوتگ ، راجدوستیں زانتکارے بوتگ، لبزانت ءُ کواسے بوتگ، لّج داریں بلوچے بوتگ، مئے کوم ءِ تاریخی گوہر قیمتانی پہر یزوک ءُ دیما آروک بوتگ ءُ مئے بے مٹیں دودءُ ربدیگانی ستونءُ سمبل بوتگ‘‘(10)
	پازل شہ زانتیں شائرے کہ آئیءِ لتہیں شیئراں بلوچ زند مان ء را چاگرد کُتگ چیاکہ آئیءِ کار مرز بوتگیں زانتی ء آئیء چہ پدگرد ءِ مردم ’’پدگران‘‘ءُ دربران پیداک انت ءُ آئیءِ شائری ءِ تہا بلوچ راج ء ِتوامیں کچ ءُ کیلءُ ’’Norms‘‘ساپءُ سلّہ گندگ بنت ءُ آراجءِ ’’Representor‘‘ءِ مارگ بیت چیاکہ زانتکارینءُ پھتئیں شائر بس وتی گمءُ گُرستاں پہ ارسیگ نہ بیت ءُ آزمان ء سرا نہ زوریت ءُ وتءُ آڈہورکنانء زانتکاریں شائررنگی شائری ءِ دروشم ء ایوکء وتی ذاتی گرءُ چیل ، نفسیاتی جیڑھانی بندیگ نہ بیت، بلکن آراجمانے ءِ جھگیرءِ بستارء ہر آدودمانی، ربیدگانی ءُ راجمانے ءِ جھگیرءِ بستارء ہر آدودمانی ، ربیدگانی ءُ راجمانی سرھالانی باروء وتی درائشاں دیما کار ایت کہ آراجمان یے ءِ اخلاقیءُ تہذیبی گزرانی بالابندیء کننت۔ پمشکہ مُلّا پازلءِ شائری ءِ تہا وتی جندی درائشاں گوں ھور راجمانی درائشت (Social Meaning) ھم پدر ءُ سہر ا انت۔
اے خرد منداں شپ اگاں ہر چُندیں تہار
شبرھءُ گردشتاں نشان انت ماتءُ گہار
دور ھمے گُڈء پر شُما کپتگ آخرء
سنّت ء بند اِت نند اِت وتی براتانی گورء
اے منی سوج انتءُ نسیتاں زورے سرجمء
ھمردء نامردءِ نبا نندات بے گمء
سہل مہ زان اِت کہ مِرے روچے المء
نئیکہ چہ ہدرء کاگدے گپتگ مردمء
برات ھما انت کہ مُرتگاں براتانی رمء
دُژمنیں مرداناں ھما سِنگ ء سرکنئے
بوروکاباں پہ جنگی باندات ء گور کنئے
مُلیں تاواناں کش اِت ءُ کاراں شر کنئے
مُشکلیں کاراں شُما کماشاں پیسر کن اِت
نیکہ چہ پیرینءِ بناہاں دیگر کنئے
منی گُپتار ءُ حدیثیں پنتاں باور کنئے
آتپاکاں چو’’ مُنصف‘‘ ءِ سوگندان کنئے
توروءُ پتاں چو کدیمی رِندان کنئے
پہ تپاک مُچ بِت ءُ وتی سنگء گران کنئے
’’مُلّا ءِ قول اِنت ءُ لیکہ اِنت کہ ’’سنگ‘‘ہما وہدء گران بیت کہ مردم وتی’’سنگر‘‘ء بہ بیت، ہروھدے کہ مردم یے یا راجے چہ وتی ’’سنگر‘‘ء درکیت گُڈا بے رھمیں ہار آئیء چہ ھُنڈالاں ولگوج کنت ءُ آئیء شکُون دیم کنت، پمشکہ ’’سنگ‘‘ءِ گران کنگ ءِ ہاترء تپاکی ءُ یکوئی ءِ درس ء دنت۔‘‘(11)
	پازلء وتی شائری ءِ تہا ہر بنگپ ءِ بابتء گُشتگ ، ھر جاورء را ’’Portray‘‘کُتگ گڈا آئی تہا عیبءُ نزوری کشگ بیت ءُ ننکہ شکءُ پک ءِ کنگ بیت ءُ اے چیزءِ مانزمان آئیءِ جند ءِ شیئرانی اے بنداں کہ آئیء اے اہدءُ آؤکیں زمانگے وتارا دُرستاں چہ مستریں شائر گُشتگ کہ منی پیمیں ’’گوہر گال‘‘دگہ کس ودی بوت نہ کنت۔
نیست تئی گُپتاراں دگہ شکّے
نئیکہ تئی گالاں عیب دنت یکّے
کس تئی گُپتاراں نہ کنت شکّے
	وتی دردانی بیان کنگ ء چہ گیش پازلءِ کرا ’’تہی دردانی ‘‘درانگازگ ءِ داب ڈولدار تر اِنت بلے اے رِدء آئیءِ شیئر باز کم انت چیاکہ تہی مارشتانی درانگازگ ء پہ شائری ءِ تہا ’’ازم‘‘ بلاھیں کردے پیشدار اِیت کہ پازل ء گیشتر اے چیزء را ڈالچار کُتگ ءُ مُلّائی واز ءُ تاہ آپاں وتارا پرینتگ ئے۔ اے درگت ء عطا شات ءِ گُشگ اِنت کہ جامءُ توکلیء مھر ءُ مُحبت ءِ درگتء انچیں شیئراناں کماتگ کہ گوشداروک ءِ جگراں سنداں چُشکہ
ہنکینءُ دیرگیں بُناں
من دیستگ ءُ گریتگ دلء
گریتگ دلء داں بانگوھ ء
دل گون ھیالاں گوں مہ کپ
پہ سجن ءِ لہمیں گماں
کونج کتار اں مئے دلءِ درمان نہ بنت
مئے دلءِ درماں سملءِ پُلیں کندگاں
	ءُ اے دابیں شائری ءِ تہا ’’درد‘‘ بلاھیں بستارے داریت کہ ساچشتکاری ء چوماہء ڈولدار کنت بلے یکے مئے شائراں درد نیست ات ماں دلاں ءُ شائراں شیئر گُشگ ء ِ بدلء واز کنگ ءُ جار جنگ بنا کُتگ ءُ اے زوال اچ مُلّا پازل، مُلّا قاسم ، مُلّا بہادرءُ دومی مُلّاہانی زانتکاری ءِ سوبء اہتگ ءُ چونائیء اے واجہ کاران ہرجاگہ کہ واز نہ کرتگ گڈا سکیں شائری کرتگ ءُ ھمے وڑء مُلّا پازلء ہر وہدے کہ چاچ ءُ وازء وتا چڈا ئینت گڈا کیگدء چو پر بندیت :
ہروہد داب کنت نودی شل
گندیم گونگیں گرکی تل
استین ءِ پیاپیں ترونگل
	ناں ، ناں اے ہبرء کے منیت ادء کہ شائری ایوک گل رنگیں انارک ءُ رولہیں رکءِ ٹوک نہ انت، بلے بے نانی ءُ درتہ پُچیءِ وازءُ جار ہم نہ اِنت۔ استین ءُ پیاپیں ترونگلءُ گندیم گونگیں گرکی تلءِ گُشوک (فاضل) چوش ہم گُشیت: 
 عاقلاں سّسا کن اِت کہ کشتگ جُمپاں سرے
ءُ پدا بندے مٹ ء ہزاراں شائراں درتہ پُچی ءُ بے نانیءِ واز ءُ جار ء (شعر) گُشت نہ کناں؟
مئے اے دورءِ شائرانی مُلّا بوھگ پہ مئے شائری ء زوالے آؤرت ءُ عربی و فارسی ءِ رد بند (ترکیب) شُبین ءُ چہر (تشبیہہ و اِ ستعارہ) ءُ دری زبانانی لوزانی کار بندگ ءِ مزن شانی ء ءُ وازءُ پنت دیگءُ گشتانک ءُ جار جنگ پہ مئے شائری ء دردناکیں درورے آؤرت۔(12)
	پازل دری ءُ اندری دردانی درانگازگانی ہردو جاگہاں بلوچ ایت چیاکہ بلوچ دژمنء چہ ھچبر ترسوک نہ بیت ءُ آ تچک ء تچک وتی گپاں آئیءِ دیما ائیرکنت ءُ مہرءُ دوستدارءِ بابتء کہ گپ کنت گڈا آئیءِ ہرچیزء را انچو سرپوش کنت کہ وانوک ء اے راجءِ ’’Code‘‘ ءُ ’’Conduct‘‘پدرائیں دروشمے گندگء کائنت پہ درور اے شیئرءِ تہا وتی دوستدارءِ’’ کدءُ کال‘‘ دابءُ سمبھینگء چہ پیمء گُشیت کہ گوشدارگ کرزیت
ماہءُ مادن ماں شُشتگیں سسہ بندے جم انت
پہ زھے کتار بیتگیں مُرگانی رم انت
شدریں آہوگ ماں تنگ دپیں گٹاں ننگر انت
بیدءُ بیرمہ جُتکگیں جوانءُ سر انت
موسمی تُرجنیں ماں گوری دیمے گراں برانت
کاگدیں بادگیرءِ نپر سیاہیں چاکر انت
تہتگ ءِ چینی کُبلءُ ہاموشاں بستگ انت
تاکچہ ئے نکشیں پہ دو سد رجیم بستگ انت
	عطاءِ ھمے گپ ء را راست ءُ مھرکنگء پہ میر مِٹھا خان ءِ اے گپ باز مزنیں ھیالانی پیشدارگء در ڈیہی( درآمدریں) کارمرز کنگ ءِ ہندء وتی ڈیہی مثالاں ژا(چہ) کار کپتگ۔ مُلّا پازلء وتی مہلنج ءِ گورگیں رنگء را اِستینءُ پیاپیں ترونگل آں گوں مثال دات، جاہمے وتی محبوب ء را شپ چراگ گشتی ءُ جاہمے پہکیں اشرفیءِ چانگ۔(13)
	 بلوچء کہ چارئے گُڈا آ اِشک بیت یا جنگ ءُ مِڑ ہمکیندر دُورءُ جُھلانکاں روت کہ آئیءِ ’’Extremity‘‘پاسگءُ گوازکنگ نہ بیت ءُ اے راجءِ بُنکی پجار اِنت کہ نہ دُژمن ء یلہ کنت پہ زِندگء ءُ ننکہ دوستدارء دُروھیت پہ گم آماچی۔ اِشی ء را پازلء ماں وتی اے شیئرءِ تہا جواں پیشداشتگ کہ پازلء ماں وتی دورءُ تبءِ جھگیری ء کنت 
سی مہ ماننت ءُ گو ں سے آں بُوشتاں
من وتی جانء پہ نمد پوشاں
انگتء دوست ءِ وادہ ء اوشتاں
	من وتی اے نبشتانکء گوں نیمرانیں سیدءِ اے گالاں آسر کناں کہ آئیء پہ شہ لچہ کارء پہ سِتک ءُ دل گُشتگ انت۔
چہ بُنگشِ ءُ چہ آسرء ہرباریگ ءُ دورءِ
پازل ماں لچہ گُشاں کاروان سالار
پازل کہ گہ ءُ منگہءُ بے دروریں روچ اِنت
ساڑایاں گُلیں لچہ گوشاں، ماہ انت ءُ اِستار

٭٭٭














شوندات:
1۔ہاشمی سید، شہ لچہ کار، راشد پرنٹنگ پریس، مارچ2013تاکدیم،61
2۔ہمیش ، تاکدیم،64
3۔مری خان ، مٹھا، میر مُلّا فاضل زندءُ ازم (نبشتانک ھوار) رحیم مہر بلوچ، سید ہاشمی ریفرنس کتاب جاہ ، تاکدیم ،58
4۔ہمیش ، تاکدیم، 
5۔ہمیش ، تاکدیم ،
6۔ہمیش ،بلوچ، بزدار، واحد بخش، تاکدیم،93
7۔ہمیش ،بلوچ ، حسن گل، تاکدیم،168۔169
8۔ہمیش ، تاکدیم ،79-78
9۔ہمیش ، تاکدیم ،77
10۔ہمیش ، بلوچ، فاروق،غلام،تاکدیم،70-71
11۔ہمیش ،بلوچ، بزدار، واحد بخش، تاکدیم،81-82
12۔مری ، مٹھاخان، میر مُلّا فاضل زندءُ ازم (نبشتانک ھوار) رحیم مہر بلوچ، سید ہاشمی ریفرنس کتاب جاہ ، تاکدیم، 90-191
13۔ہمیش، تاکدیم،60











				بلوچی نوکیں شائریءِ سرء مُلّا فاضل ءِ اثرات
										سلیم ہمراز
	بلوچی شائریءِ دومی دورگوں اولّی دورءِ شائریء کڑی ماں کڑی انت ءُ پیداک انت۔چہ چاکری دورء شائریءِ درچے کہ بنا بوتگ ات اے یک شلی ء مُلّائی دور یا نیم اھدی دورء اتکگ ءُ سربوتگ۔چندے پرکءُ پیراں ابید دومی دورءِ شائری گوں اولّی دورءِ شائریء باز نزیکی کنت۔متلب وتی چاگردی جاورھالانی مٹّءُ بدلی، علمءُ زانت ءِ گیشیء باوجود نیم اھدی دور چہ اولّی دورءِ شیئری اثراتاں نہ رکّ اتگ۔اشیءِ مستریں مسالءُ درور ایش انت کہ واکیہ نویسی، کسمانکی رنگ، پسّہ در پسّہءِ رھبند،شیئری درشانداب، شیئری تکنیک ءُ دراجی،شئیرانی پیشرد،تژنءُ جورجوابی ءِ گوناپ اگاں مارا چاکری دورءِ شائریءِ تہء گندگء کاانت تہ دومی دورء اوں ما ھمے ندارگاں سئیل کت کن ایں۔البت لبزیات، چہرءُ شُبین، شئیرانی بنداتءُ آسر یک ھدّےء جدا گندگء کا انت۔ایشیءِ سوب فارسیءُ عربی زبانءِ اے دمگاں اُرش ءُ نیکرائی پگرءُ لیکہانی مہکمی اِنت۔اے بابتء واجہ سید ہاشمیءِ گشگ انت کہ:
	ـ’’نوزدہمی کرنءِ کوھنیں شائری کہ من آئیء را نشاۃ ثانیہءِ نام داتگ، چہ وتی گوستگیں مُہرءُ نہ سستگیں شائریء ھچ جُدا نہ انت۔بزاں ھما وزنانی پابندی،ھما دراج کشّیں لّچہءُ ھما پیشردءِ کارمرزی۔البت اشییءِ تہء دگہ بازیں چیزانی گیشی بوتگ۔اولّی ایش کہ اے کرنء بلوچستانءِ تہء فارسی زبانء وتء مہکم کتگ۔چو کہ اے دورءِ گیشتر شائر فارسیءِ وانوک بوتگ انت پمیشکاآھانی شئیرانی تہء فارسی لبزگیشء چہ گیش گندگء کاانت۔ءُ عربی لبز چہ فارسیزبانءِ کمکء بلوچیء اتکگ انت۔ایشیء ابید نیکرائی لیکہ ھمے فارسی وانوکیں شائراں وتی شئیرانی تہء ھوار گیتکگ انت۔‘‘(1)
	ھمے پیمء بلوچی نوکیں شائری ھم نیم اھدی دورءِ شیئری درچے کہ تہر تہریں ازمی، تکنیکی، بن گپیءُ چاگردی مٹّءُ بدلیاں گوازانء بیستءُ یکمی کرنءِ کشکاں گام جنان اِنت۔اے کسان پندیں سپرءِ میانء بلوچی نوکیں شائری بازیں میاں اُستمانی لبزانکی جنزاں ابید وتی گوستگیں دو اھدی دورءِ اثراتانی وشبواں سربار انت۔اے یک تچکیں گپے کہ ھچ نوکءُ دیمء شتگیں لبزانک چہ وتی اھدی دورءِ لبزانکءِ روتگءُ ھنڈالاں سسّتءُ جدا بوت نہ کنت۔یک درچکے ھمنچو برزءُ بالا ماں سرء آزمانء بہ بیت بلے آئیءِ روتگ زمین ء سکّ انت۔چمداں آپءُ ورگ زورایت ءُ وتء توانا کنت۔ ھمے جاورھال لبزانک ئیگ انت ھم۔آ ھر وھدء چہ وتی کوھنیں لبزانکء اثر زورایتءُ وتء مہکم کنت۔نہ ایوکء بلوچی نوکیں لبزانک چہ وتی گوستءِ لبزانکء اثرمند انت بلکیں اے دنیاءِ کلیں لبزانکانی ابرمی کردے کہ پہ زورھچ وڑء گرگءُ دارگ نہ بیت۔اے پہ لبزانکاں ھئیبءُ اجکہی ھبرے نہ انت۔
 	نوکیں بلوچی شائری کہ آچہ نیم اھدی دورءِ شکمء دراتکگ ءُ دیمء اتکگ ھچ وڑء چرائیءِ شیئری اثراتاں رکّ ات نہ کنت۔چوناھا نیم اھدی دورءِ شائرانی لڑ سک مزن انت ءُ ھر یک شائرے ءِ وتی جدائیں ازمی بستار ءُ ارزشتے کہ ایشانی ازمی بالادءِ گیشّینگ نگد ءِ چکّاسنگءِ سرء ایر کنگ ءُ یک یک ء تپاسگ لوٹ انت۔اے باروء واجہ غلام فاروق ءِ ھیال انت:
	’’اگں چہ اے دورءِ دراھیں شائرانی گپتارانی تہا بازیں چیز یک ڈول انت بلے پہ بیانءِ وڑ ءُ پیم، پہ لیکہءُ مقصد ، پہ لوزانی گچین کاری، پہ تکنیکءُ مسالءُ شبین ہر یکےءِ شائریءِ تہایک خاصیں ھبرے است انت۔(2)
	دومی دورءِ شائرانی تہء مُلّا پازل ھما لچہ کارانت کہ چرائیء نہ ایوکء آئیءِ جندءِ اھدءِ لچہ کار متاثر انت بلکیں بلوچی نوکیں دور ءِ شائرانی سرء ھم آئیءِ اثرات پدرائیں رنگےء درا انت۔من بلوچی زبانءِ مزن نامیں پٹّءُ پولکار واجہ فقیر شادءِ اے لیکہء گوں تپاک کناں کہ:
	’’چہ مُلّا فاضلءِ علم، زانتءُ لّچہ کاریء بلوچی زبانءِ نیم اھدیءُ استیں دورءِ لچہ کاراثرمند بوتگ انت۔اگاں آ چار وشّ مھپلیں تھتءِ روانءِ وڑیں لچھانی بنداں وتی لچہ کاریءِ توکء ھوار کنوکیں ملک دینار میرواڑی مشکے والا بہ بیت یا کہ نوکیں دورءِ جھل چہ گرنداں ءُ برز چہ مات بندانءُ عمرءُ ماھوءِ قولانی یاد کنوکیں سید ظہورشاہ ہاشمی بہ بیت۔ھو خیال چاڑءِ منت انت انکار نبیتءِ منوکیں کریم دشتی ببیتءُ غمانی رنجتگیں اولاک نہ بوھوکیں مبارک قاضی ببیت یا من چراگ جاڑیں شانتگاں گل بیتگ ودیء را ماں سیہ شپیں زندءِ غم جتیں پاساں یاد کنوکیں عطاشاد ببیت یا آسیگوں مکن دردانگ، پہکیں اشرفی ءِ چانگءِ پشتء زندگ بوھوکیں فدا احمد رئیس ببیت۔اے درھا چہ مُلّا فاضل ء اثرمند انتءُ وتء چہ آئیء رکینت نہ کن انت۔اے ھمک مستریں لچہ کارءِ خاصیت انت کہ چہ آئیء رندءِ لچہ کار آئیءِ رندگیریء کن انت۔چہ ایشیء مردم گشت کنت کہ بلوچیءِ نیم اھدی ءُ استیں دورءِ لچہ کاریء مُلّا فاضلءِ بلاھیں دستءُ کردارے است انت۔‘‘(3)
	مُلّا پازُل ازم ، درشاندابءُ لبزیاتءِ ھسابء وتی دورءِ جہگیریں(نمائندئیں )لچہ کار انت کہ آئیءِ جندءِ دورءِ نامی ئیں لچہ کاراں آئیءِ رندگیری کتگ ءُ ھمائیءِ کش اتگیں کشک گپتگ۔مُلّا پازلءِ شیئری تخیّل(Imagination)کائناتءِ وانشت، جندءِ کتہ کاریءُ لبزانی گچینءُ رِدءُ بند ھمے رنگء مہرءُ مہکم انت کہ ھمک وانوکءُ گوشداروکءِ دلء پترانت۔چوناھا یک کلاسیکءُ نمیرانیں شائری یےءِ تہء اے چیزانی بوھگ المی انت۔اگاں ناں آ وتء وھدءِ ھمرائیء زندگ داشت نہ کنت ءُ نئیکہ وانوکءُ گوشداروکء الکاپیء اثرمند کت کنت۔ الطاف حسین حالی وتی کتاب ’’مقدمہ شعرو شاعری‘‘ءِ تہء شائریءِ ھاترء سئے چیز لازمی کرار دنتءُ گوشیت کہ اگاں اے سئے ایں شرّی بزاں تخیُّل، کائناتءِ وانشت ءُ لبزانی گچین، یک شئیرے ءِ تہء بہ بنت تہ آ کمالءِ شئیرے بوت کنت۔ءُ اے ھمے شرّی انت کہ یک شائرءُ غیر شائرےءِ میانء پرکءُ پیر پیداک کن انت۔ماں مُلّا پازلءِ شائریء اے شیئری سِپت مہکمیں رنگےء است ءُ موجود انت۔پمیشکا نہ ایوکء آئیءِ جندءِ اھدءِ لچہ کار چرائیء متاثر انت بلکیں بلوچی نوکیں دورءِ شائر ھم چرائیءِ شیئری اثراتاں نہ رکّ اتگ انت۔بلوچی زبانءِ مزن نامیں پولکار واجہ سید ظہورشاہ ہاشمی چندے لّچہ کارانی شیئری درور دنت کہ آ ھاں مُلّا پازلءِ رندگیری کتگ۔
	’’شھلّچہ کارءِ زمانگء ھم دگہ لھتیں انچیں جوانیں لّچہ کاربوتگ کہ آئیءِ رندگیری اش کرتگ ءُ وتء چہ دراجیں سرنامگاں دُور دارگ ءِ جھد اش کرتگ کہ بازینےءِ جھد پہ سر ھم شتگ۔باز لّچہ کارء چہ شھلّچہ کارء رند ھم آئیءِ رھبند وتی کتگ۔ ادء چیزے انچیں لچھانی بنگیجی بنداں پیش کناں کہ آہاں پہ جوانی شھلچہ کارءِ رندگیری کرتگ۔ چہ اے لّچہ کاراں چیزے آئیءِ وتی جندءِ زمانگ ئیگ انت ءُ لھتیں چہ آئیء رند۔
	ملک دینارءِ بارہء گوں اے پنجگوری لچہ کارء دلگوش بہ بئے کہ وتی لچہء چتور بنگیج کنت:
برحق انت ھما پیغمبر
فرقان پرورءُ رھدربر
دراہ بات عادلیں شیرِ نر
دینارءِ بروکیں زرہ بر
	کولواہءِ لّچہ کار آدم ابراھیم رند گوش ایت:
بژن انت منء را اے ھبر
شاھوءِ بے سوبیں کُشگ
	مُلّا ابراھیم حسن راسکی گوش ایت:
جی سمین سرکن کوکری شنزاں
لالءُ یاکوت ءُ لولواں درنزاں
	کیچءِ ایمن حسن ھاکی گوش ایت:
پرچےء موجیں دل منی کھرئے
ماں شپی پاساں گوں منء جیڑئے
	مُلّا بہرام گوش ایت:
جی شکارانی وش گوشیں کُمری تیر پریں
جھ بجن اشتاپی بزیر دروتاں شکّریں
	میر محمود خان گچکی گوش ایت:
جی کپوت میتاپءِ گریب ترزیں
چّم تئی سُھر انت بانزل انت سبزیں
	’’اے لھتیں درور ات انت کہ دگہ لچہ کاراں شھلّچہ کارءِ رھبندء وتی لچہ بنگیج کرتگ انت۔چوناھیگا ھر یک لچہ کارے ءِ یک ناں یک انچیں لچھے دست کپ ایت کہ باز جوانیں رنگےء بنگیج کنگ بوتگ ، بلے شھلچہ کارءِ لچہ ھچ گچین نہ دینت۔ ایشیءِ ھر یک لچھے دست بجن ئے بے درور انت۔‘‘(4)
	چوناھا یک ندکارے یا شائرے چہ دومی شائرءُ ندکارء اثرمند بیت اے پرائیء ھئیبے نہ انت۔ اے ربیت دنیا ءِ ھمک لبزانکءِ بہرے کہ پشت در پشت آھان انت۔انگریزی لبزانکءِ شائر دنیگتء چہ لارڈ بائرن، شیلےءُ لانگ ورڈز ورتھءِ اثراتاں دراتک نہ کن انت۔فارسی زبانءِ ندکار انگت چہ حافظ شیرازی، فردوسیءُ ابوالحسن رودکی ءِ اثراتاں نہ چُٹّ اتگ انت۔ اردوءِ ندکار ھم اسداللہ غالب، میرتقی میرءُ ایدگہ بُنُکّی شائرانی شیئری اثراں نہ رکّ اتگ انت۔ھمے ھسابء بلوچی نوکیں دورءِ شائر ءُ ھاس کر اے دورءِ بنداتی شائر چہ مُلّا پازلءِ شیئری ازمء بے ھد متاثر انت۔اے درگت ء واجہ غلام فاروق نبشتہ کنت۔
	’’مُلّا فاضل ایوکء وتی جندءِ دورءِ مسترءُ سرخیل نہ بوتگ بلکیں چرائیء رند آوکیں بے حسابیں شاعراں چرائیء کُمک زرتگ۔بلکیں اگاں من چوش بگوشاں کہ بلوچی شاعریءِ نوکیں ڈیلءِ جوڑ بوگء مُلّا فاضلءِ شاعریءِ دستے است تہ رد نہ بیت۔اگن مُلّا فاضلءِ شاعری مبوتیں تہ مروچی بلوچی شاعری پھک دگہ رنگءُ پیمےء بوتگ ات۔چہ سیمیءُ نوکیں دور ءِ دراھیں شاعراں کسے نیست کہ آئیء چہ مُلّا فاضلء چیزے نا چیزے اسر نہ زرتگ۔تُری آبلوچیءِ اولی آشوبی شاعرمیر گل خان نصیر بہ بیت یا نوکیں دورءِ ترقی پسند شاعر عطاشاد ، مستریں زبان زانتءُ گالانی بادشاہ ظہور شاہ ہاشمی بہ بیت یا منّتگیں راجی شاعربشیر بیدار ،راج شناسیں ورنا پکریں شاعر برکت اللہ بہ بیت یا نوک باھندیں مبارک قاضی!‘‘(5)
	بلوچی نوکیں شائریءِ بندات یک انچیں زمانگے ء بوت کہ زانت ءُ زانگ، سّساءُ سماءِ تکءُ پہنات شاھیگان تر بوتگ ات انت۔انگریزانی ھلاپء آجوئیءُ راجدوستیءِ جہدے بنا بوتگ ات۔سیاسی چستءُ ایر وتی زوران ات انت۔دیمروی دوستیں جنز(ترقی پسند تحریک)توانائیں رنگےء دیمء اتکگ ات۔سیاسی بنا بوتگیں جنز لبزانکءِ سرء اثر انداز ات انت۔چاگردی جاورھال یک ھدےء چہ نیم اھدی دورء چٹ جدا ءُ گستا ات انت۔میاں اُستمانی لبزانکی جنزانی اثر ھم بلوچی لبزانک ءِ سرء کپتگ ات انت۔سیاسی ءُ لبزانکی گل جوڑ بوتگ ات انت۔ھمے ھاترا لبزانکی بنگپءُ سرھال،شیئری تکنیکءُ دروشماں وتی رنگ مٹینتگ ات۔دستونکءُ آزات لچہءِ پیمیں نوکیں شیئری تکنیکءُ تہر دیمء اتکگ ات انت۔ بلے چرے چستءُ ایراں چہ باوجودبلوچی نوکیں شائری چہ نیم اھدی دورءِ اثراتاں یکپارگی پےکءُ گستا نہ ات۔
	 نوکیں بلوچی شائریءِ بندات اگاں 1920ء ءِ دھکء زورگ بہ بیت تہ مارا شئیرانی چشیں گنجے دست کپت نہ کنت کہ چریشانی کُمکء ما نیم اھدی دورءُ ھاس کر مُلّا فاضلءِ شیئری نشان ءُ رندپداں شوھازات بہ کن ایں۔البت سید ملنگ شاہ ھاشمی ءُ جلال فقیر ءِ شئیرانی چیزے ناسرجمیں بہر دست کپتگ انت کہ بلوچی اھدی شائریء چہ گیش فارسیءُ اردو زبانء گوں نزیک انت۔چو کہ اے شئیر مزنیں کچءُ کساسےء کتابی دروشمء نیست انت پمیشکا اے ناسرجمیں شئیراں چہ اھدی شائریءِ رنگاں درجت نہ کن ایں۔بلے 1940ءءِ دھکء وھدے میر گل خان نصیر بلوچی شائریءِ پڑء وتی گاماں ا یر کنت تہ آ ھما شیئری تکنیکء برجاہ دارایت کہ نیم اھدی دورءِ روایت بوتگ۔پرچا کہ آنیم اھدی دورءِ شائراں ھور چہ مُلّا فاضل ء سک باز متاثر انت۔
	’’میر نصیر نے قدیم بلوچی شاعری کے مطالعہ کے ساتھ ساتھ باالخصوص جام درک،مُلّا فاضل، مست توکلی، بالاچ گورگیج، ریکئی، مُلّا مزار بنگلزئی، گدو مری اور رحم علی مری کی شاعری کا بھی بغور جائزہ لیا۔اور انہی شعراء کے مطالعہ نے ہی اس کی شاعری میں ایک نیا رنگ و آہنگ پیدا کیا۔اور بلوچی شاعری کی خوبصورت اور خصوصیت کو ایک تسلسل کے طور پر آگیبڑھاتے ہوئے نہ صرف انہوں نے شاعری کی افادیت کا کھل کر اعلان کیا بلکہ جدید بلوچی شاعری کی عما رت کو اس توانااور قدیم شعری روایت کی مضبوط بنیادوں پراستوار کی۔جو ادب کو اعلٰی و ارفع سماجی عمل سمجھتی تھی۔‘‘(6)
	میر گل خان نصیر ء وتی شیئری سپر گوں لچہ کاریء بندات کت۔ھمے سوب انت کہ آ بلوچی اھدی شائریء ھوار مُلّا فاضلءِ شیئری تکنیکءُ درشاندابء سک باز اثرمند انت۔آئیءِ بازیں لچہانی بندات مُلّا فاضل ءِ لچہانی بنداتاں گوں ھمدپ انت۔انچو کہ مُلّا فاضل وتی لچہاں گوں لبز’’بیا‘‘ء بندات کنت ءُ انچو گمان بیت کہ یکےء گوانک جنئگءُ وتی نیمگء دلگوش کنئگ لوٹ ایت۔برے وتی مہلوکء برے چاہی کپوتےء گوں ھم تران انت۔پہک ھما دروشمء کہ مُلّا فاضلء وتی لچہ بندات کتگ انت۔ پہ درور مُلّا فاضل ءِ اے لچہاں بچارات۔
بیا ات منی گمدوستیں سرءِ حالء گوش کن اِت
ملّگی ڈیلّء گِنداِت ءُ زردء ھوش کن اِت(7)
دگہ لچہے چوش بندات بیت۔
بیا ات منی شاہی مہذبیں رِنداں
یک پہ یک دانائیں ھرد منداں
نام پہ نام شیر بیمّیں ملِک گنداں
سورتء دلگیریں جگر سِنداں
زی شکاراں ماں سوہنیں آپ بنداں
کیپ جُڑی بیت انت گور منءُ بنگاں
من پہ نادانی نوش ات انت چنداں
داتگ منء سرمالے گنوک رنگاں(8)
لچہءِ اے بنداتی بنداں سئیل کن ات۔
بیا حقیقتیں ھد ھدء ِجانی
رامگیں شاپی مُرگ سلیمانی
طاہرِ قدسی باگِ رضوانی
رازءِ ربالو ماہِ تابانی(9)
	مُلّا فاضلءِ رندگیریء کنان ء میرگل خان نصیرء ھم لبز’’بیا‘‘ھمائیءِ شیئری درشاندابءُ آھلء کارمرز کتگ۔پہ درور گل خان نصیرءِ اے شئیراں بچار ات۔
بیا ئت او بیل و ہمدلیں براتاں
بستگاں سازءِ سستگیں تاراں(10)
اے شئیرءِ بنداتی گال انت۔
بیا او دوست منی ہمرازین
 پگرء گوں منی ہمبازین
توتیگیں شکر آوازیں
وشیں زیمرءُ وش سازین(11)
اے شئیرءِ تہء میر گل خان نصیر مُلّا فاضلءِ دابء کپوتء گوں ھمکلام انت ءُ آئیء را وتی پیگاماں دنت کہ بر اش پہ دوستء:
بیا کپوت سبزیں بل وتی درئنگی ساسراں
دیم پہ ما دوستء رومنی پیگھاماں بران
زیر سلامانوں گوئز چمے جمپءُ کوہسراں
لوڑ بکن برزا، سئیل مکن چینک ءُ آپ سراں(12)
	میر گل خان نصیر ءِ وانگء رند وانوک اے گپء المء مارایت کہ آئیءِ بازیں لچہے مُلّافاضلءِ شئری کالبء چہ در نہ انت۔آ نہ ایوکء پگرءُ لیکہ یا بُنگپءِ رِدء چہ مُلّا فاضل ء اثرمند انت بلکیں شیئری تکنیک ءُ درشانءِ ھسابء ھم آئیء چہ مُلّافاضلء رنگ زرتگ۔
	سید ظہورشاہ ہاشمی بلوچی لبزانکءِ سیمی دورءِ زبانزانت، ردانک نویس ، شائرءُ مزنیں کواسےءِ بستارء زانگ ءُ پجارگ بیت۔آئیءِ گورء لبز، گالبند، چیدگ، جوڑشتءُ چہرءُ شبینءِ بے کساسیں گنجءُ ھزانگے گندگء کئیت ۔بلے انچو مزنیں گوھر کیمتیءُ گنجءِ بوھگء باوجود سید ہاشمی چہ مُلّا فاضل ءِ لبزیاتءِ اثراں در اتک نہ کنت۔ایشیءِ مستریں درور ایش انت کہ سید ہاشمیءِ گیشتر کتابانی نام چہ مُلّا فاضل ءِ لبزانی گنجاں گچین کنگءُ زورگ بوتگ انت۔ چوشکہ برتکگیں بیر، شکلیں شہجو،سچکانیں سسا، تراپکنیں ترمپ،گسد گوارھوار انت۔ما پہ درور سید ہاشمیءِ بازیں شئیرے پیش کت کن ایں کہ ماں اے شئیراں مُلّا فاضل ءِ لبزیاتءُ گالانی جلکش چو روچءِ رژنء سہرا انت۔پہ مسال اے شئیرانی بنداں بچار ات۔
ابرمءُ ابدمی سّسا ءُ سما سچکان انت
مُجّتی منگھءِ درور تئی وسّاچ نہ بیت(13)
	اے شئیرءِ تہء لبز ـ’’ابرم‘‘، ’’سسا‘‘ ءُ ’’سچکان‘‘ ھما گال انت کہ مُلّا فاضل ءِ شائریءِ براہءُ جلواہ بوتگ انت۔پدا سیدءِ ھمرائیء نوکیں دورءِ ایدگہ شائراں زرتگ ءُ نوکیں ماناہءُ بزانتاں کارمرز کتگ انت۔اے مُلّا فاضلءِ شیئری ازمءُ لبزسازیءِ کمال اِنت کہ آئیء سید ہاشمی ءِ پیمیں گال سازےء را اے رنگء متاثر کتگ۔ سیدءِ شئیرے کہ:
پہ کسے پھکءُ پیاپیں پہ کسے پینّگءُ پون
ماں اے’’آمیدگس‘‘ ء’’مزدگری‘‘ بیت انت چون‘‘
شیشلءِ شودگء تلکار پیاپیں جمبر
کدءِ جوھاری رگامءُ کئی کِشتءُ چےءِ رون؟(14)
یا سیدءِ اے شئیر کہ ایشیءِ تہء فاضلءِ شیئری گوناپ چو ماہء درپش دنت۔
چتور تلملیں لچہ کھیبءُ کرام نہ کنت
پہ گردءُ سیلہ ء سنگین ماولے زرتگ(15)
	سیدءِ اے شئیر مُلّا فاضلءِ نام پرشتیں لچہ’’گنجیں ماول‘‘ ءِ بنداتی پُشدر انت کہ سیدء وتی دستونکءِ یک شئیرےءِ تہء کید کتگ۔اے لچہءِ تہء مُلّا فاضلء ھما چہرءُ شُبین کارمرزکتگ، ھما چیدگ سازی کتگ کہ بلوچی اھدی شائری یا بلوچی نوکیں شائریءِ تہء ایشیءِ درور دست نہ کپ ایت۔ھمے سوب انت کہ سیدءِ وڑیں زبان زانتیں لچہ کارے ھم چہ آئیءِ گالانی سِہرء وتء کشّ ات نہ کنت۔
	مُلّا فاضلء ھما وھدء گوادرءِ مادنءُ آئیءِ میاں اُستمانی ارزشتءِ رِدء پہ گوادرء شُبینے کارمرز کتگـ’’گنجیں گوادر‘‘۔گوادر ء گوں گنجء شبین دیگ اسلء آئیءِ وسائلاں ابید مرچی ایں دورءِ ھسابء آئیءِ ارزشتءُ بستارء دیمء آرگ انت۔ اے یک تہرےءِ پیش گوشی یے کہ فاضل ء دو سد سال ساری ماراتگ۔آ وتی ناموریں لّچہ’’مسکتءِ لچہ‘‘ ءِ تہ ء اے رنگء ھمے شُبین ء کارمرزکنت:
او کپوت سبزیں مُرگ سُخن سنجیں
رہ تئی دریا ءِ زِریں لُنجیں
مئیل کن چو سہبءِ رُستگیں نودء
ایر کپ ماں گنجیں گوادرءِ زیدء(16)
	ھمے شُبین’’گنجیں گوادر‘‘ءِ بابتء بلوچی زبانءِ پٹّ ءُ پولکار واجہ فقیر شاد نبشتہ کنت کہ:’’مُلّا فاضلء باز جاگہء گنجیں گوادرءِ گال وتی لچھانی توکء آورتگءُ رندءِ لچہ کاراں پہ آئیءِ ھمے گالاں باز پائدگ رس اتگ‘‘	(17)
	مُلّا فاضلء رند گال’’گنجیں گوادر‘‘ءِ پدءُ نشان مارا سید ہاشمی ءِ گورء دست کپ انت۔آئیء ھم چو مُلّا فاضلءِ پیمء گنجیں گوادرءِ بانداتءِ درگتء یک دلپدرد کنوکیں پیش گشی یے کتگ کہ مرچی یک ھدےء آئیءِ کتگیں پیش گشی تیزیءِ گو ما راستیءِ نیمگء گام جنان انت۔سید درانگازایت:
شال پیسر سگارءِ ارجان ات
دیناں بے ستیں گنجیں گوادر شت(18)
	چریشیء ابیدسیدہاشمیءِ شائریءِ تلمیح نگاریءُ راجدپتر نویسی ھم چہ مُلّافاضلء متاثر بوھگءِ مستریں مسالے۔چو کہ اولّی دورءِ شائریءِ پیمء نیم اھدی دورء ھم واکیاتی ءُ راجدپتری لچہ نویسگ بوتگ۔اے رِدء مُلّا فاضلء وتی دور یا چہ وتی اھدء پیشترءِ ویلءُ واکیاتانی ھمرائیء راجی بامردانی توسیپءُ ستاء ھم بے مٹّیں شئیر ءُ گال کماتگ۔انچو کہ فاضلءِ نامداریں ـ’’رندانی لچہ‘‘ انت کہ آئیءِ تہء مُلّا فاضلء رِند یا بلوچانی چہ ھلبء لڈءُ بارءِ ھمرائیء بلوچ ھندءُ دمگانی ھما بامرداناں ھم ساڑاتگ کہ آھاں وتی مرز بوم پہ مردی پہازاتگ انت۔فاضل گُش ایت:
گوستگ ات پیشی بارہءُ کسّہ دیگر ات
ماں گھءِ دربندء شکرلبزیں حیدر ات
نصر دین ماں کیچء ، مگس جامیں بکّر ات
مندء جاموٹ ءُ را حسین ، مُلّا جعفر ات
دِزّکء ھاشم ھان ات ءُ سرھد کمبر ات
تلّ ء جلّاب کہ بستگیں راجانی سر ات
بیلوء ھالی نوتکءُ سبّی چاکر ات
سی ھزار موسائی عمر کوٹءِ لشکر ات(19)
	ھمے رنگء سید ھاشمی ء مُلّا فاضلءِ رندگیری کنان ء وتی شئیر ـ’’گسد گوار‘‘ ءِ تہء بلوچءِ راجدپتری لڈءُ ریچ ءُ بلوچ ھلکءُ دمگانی سرداریں سر اے رنگء نازینتگ انت۔
بوھیرجلب، عبدالنبی سےءُ دو بوھیر
چہ تمپء نھنگ مل پہ دشتءِ گلیں بازار
دادو چہ پروم ،چہ کپیں کولواہء بھادر
چہ کیچ ء شکر گال ءُ ملوک مھزبیں دینار
بمپشت پہ نورمحمدءُ پنجگور پہ للّہ
پہ ایسپ ء اورماڑہءُ واش پہ رگام جار
ابراھیم حسن راسکیءُ ایمن حسن ھاکی
بھرام کہ گوھرام کہ شوران مزن شاھار
اے حامی ربات،	مُلّا حسن، مُلّا ھداداد
آ شِنزی اے شھداد ءُ سپر بنڈءِ ھدایار
چہ ڈومبکیاں دُرّکءُ چہ توکلیاں مست
بھرام ءِ زھگ نود کہ پربستگ ئِے باگار
چہ سرکن ءُ سر دپترءُ سرکاراں گچینی
پہ ٹکّ ءُ نشان قاسم ء چاوش انت پہ پجار
چہ بنگشء داں آسرء ھر باریگءُ دورءِ
پازل ماں گھیں لچہ گوشاں کارواں سالار(20)
	مُلّا فاضل سید ہاشمی ءِ سرء ھما کچّ ء اثرانداز انت کہ آئیء نہ ایوک ء وتی دورءِ بلکیں ھر دور ءِ شھلچہ کار لیک ایت۔ھالانکہ مُلّا فاضلءِ دورء دگہ بازیں جوانیں شائر ءُ لچہ کار بوتگ انت کہ آھاں وتی دورءِ جہگیری کتگ بلے سید تہنا مُلّا فاضلء شھلچہ کاری ءِ پنّام ء دنت۔اے درگتء سید وتی ھاریں مارشتاں اے رنگء درانگاز کنت:
’’مُلّاءِ کارمرد کرتگیں چوشیں بلوچی بے کِچّہءُ وش بزانتیں گال سک باز انت کہ ھر کس پہ دیم آیان بزانتاں درگیتک نہ کنتءُ انچیں گال انت کہ پہ آیانی زانگء زبانزانتاں دست ماں سرء انتءُ نشتگ انت ءُ زرد اش تلوس ایت۔گڑا آمرد کے انت کہ مُلّا فاضلء لچہ کارانی سروری ،سردارءُ بادشاہ ءُ شاھانی شاہ نہ منّ ایت۔من گوشتگ ءُ انگت ھم گشوشان ءُ تو ھم بگوش ءُ سرجمیں ندکار، زبان زانت ھم بگوش انت کہ بلوچی زبانءِ مستریں لچہ کار مُلّا فاضلء ابید دگہ کس بوت نہ کنتءُ نا کہ کسے آئیءِ لچہ کاریءِ بُرزیاں وتء رسینت کنت۔ پمیشکا ما مُلّا ء شھلچہ کار گوشیں۔‘‘ (21)
	بلوچی نوکیں شائریءِ تکء ما مُلّا فاضل ءِ شیئری گوناپ ء عطاشادءِ گورء ھم دیست کت کناں۔چوناھا عطاشادء میاں اُستمانی لبزانک باز جہلانکیء ونتگ ءُ آ چہ میاں اُستمانی ندکار ءُ روکپتی لبزانکی جنزاں بے ھد متاثر بوتگ۔آئیء شیلے، لارڈ بائرن، لانگ ورڈزورتھ، اسداللہ غالب، فیض احمد فیض ءُ ن۔م۔ راشد ءِ شائری ونتگ ءُ دربرتگ۔بلے چریشاں باوجود آئیءِ شائریءِ بنپد بلوچی اھدی شائریءِ زمینء چہ چست بوتگ۔عطاء وتی بلوچی شائریءِ بندات کنگء پیسر بلوچی اھدی شائریءِ دوئیں دورءِ شائرانی شئیر ونتگءُ مانا کتگ انت۔ھمے وھدء کہ آ ریڈیو پاکستان ء کارء بوتگ ھمے زمانگء آئیء بلوچستانءِ درائیں دمگءِ شائرءُ پہلوان پہ دلجمی گوشداتگ انت۔چوشکہ ناکو فیض محمد، جاڑک،مرید بلیدی، جوانسال بگٹی، جام دُرّک، مست توکلیءُ مُلّا فاضلءِ شائری بازیء ونتگءُ دربرتگ۔آ نیم اھدی شائرانی تہء درستاں چہ گیش مُلّا فاضل ء اثرمند انت۔اے بابتء بلوچی لبزانک ءِ نگدکار واجہ اے آر داد نویس ایت:
’’ھمے روچاں آئیء(عطاء)آزات لچہ ءِ تجربہ کرتءُ لچہ کاریء دگہ دابے بکش ات۔چہ ھمدء بلوچی لچہ کاریءِ تہء نوکیں میل(رجحان)سہرا بوت انت۔بلے عطا شادءِ نوکی(جدیدیت)چٹء یاگی نہ ات ۔ بلکیں گوں وتی کوہنیں لچہی دوداں بندوک انت۔پمیشکاما ارزانیء آئیءِ گالوارء جوانسال، جام دُرّک، مست توکلیءُ مُلّا فاضلءِ گورء شوھاز ات کن ایں۔‘‘(22) 
	عطا شادءِ گوں بلوچی اھدی شائریء نزیک بوھگءِ مستریں مسال ءُ درور آئیءِ لچہ ’’زھیرانی زارہ‘‘ انت کہ عطا ءِ بنُکّی لّچہاں چہ یکے۔اے لّچہءِ تہء آ گوں اھدی شائراں وتی ستکءُ یکینء مہکم کنگءِ ثبوتء دیگء انت ءُ آھانی پدگیریء ھم کنت۔
بیا کجائے! منی سچکانیں خیالءِ اوتاگ
چمّ کدی بنت تئی ارمانی ئیں دیدءِ محرم
شے مریدے من نہ اوں مکہءِ دربندءِ کپوت
جام دُرّک من نہ اوں’درین‘ منء حال نہ دنت
مست و شیداؤں چو مستء بلے تئی مہذبءُ نشک
حانی و سمی و سنگینءِ وڑء یات نہ انت(23)
	عطاشاد بلّے کہ نوکی، پدنوکی، ساختیات، پسِ ساختیات، سرئیلزمءُ ترقی پسند جنزاں چہ اثرمند انت بلے آئیءِ شائریءِ بالاد(اسٹرکچر) مُلّا فاضلءِ شیرکنیں ھیالاں گوں مینتگ ءُ اُمبوہ انت۔آ گپء وت منّ ایت کہ منی شائریءِ بُت (Statue)مُلّا فاضلءِ ٹہینتگین انت ءُ من بس گوں وتی نوکیں پگرءُ ھیالاں آئی ء راجدائیں گوناپے داتگ۔
فاضل ءِ شیرکنیں شعر انت تئی بالادءُ بدن
شادءِ شر رنگیں خیالاں ترا گوناپ کتگ(24)
مُلّافاضلءِ شائریءِ دگہ گوناپے کہ عطاشادءِ گورء گندگ بیت آمُلّا فاضل ءِ شیئری ریچءُ آھل انت۔شیئری زیمل شئیرءِ لبزانی گچین ، رِدءُ بندءُ کالب بزاں بحرانی مزنءُ گونڈیءِ سرء کار دار ایت۔اے درگتء اے آر داد وتی کتاب ’’شرگداریءُ بلوچی شرگداری‘‘ءِ تہء کولرجءِ گوشتگیں دانکانی سرشون ء دنتءُ نبشتہ کنت۔
	’’کولرج کہ رومانی جنزءِ سرپدتریں شاعرءُ شرگدار انت ھمے گوش ایت کہ شعر گواچنءُ راستیءِ درشان نہ انت بلکیں لزّتءُ وشیءِ درانگازی انتءُ شاعراں ھمے سکین ء دنت کہ زبانءِ نیمگء دلوش بہ دئیت پرچا کہ گچینی لبزءُ آئیءِ رِدءُ بندء چہ وشیءُ لزت نصیب بیت۔شرّیں شاعری ھما انت کہ ھمک رندءِ وانگء پد ھوں وتی لذتء ھلاس نہ کنت۔‘‘ (25)
	ھمے شیئری جوانی انت کہ مُلّا فاضلءِ شائری اش زیبدار کتگ کہ نوکیں دورءِ ھمک شائر آئیءِ شیدائی انت۔گونڈیں بحرانی تہء مزنیں ھیالءُ تخّیلءِ بیان کنگ اولّی دورءِ ھسابء ماں دومی دورء گیشتر گندگ بیت ۔ نیم اھدی دورءِ بازیں لچہ کاراں اے کتہ کاری کتگ ءُ پیش داشتگ۔ چوکہ جام دُرّک، مست توکلی، مُلّا قاسم، نورمحمد بمپشتی، رحم علی مریءُ جوانسال بگٹی ھوار انت۔ بلے شئیرءِ آ ریچءُ زیمل کہ مُلّا فاضل ءِ شائریء مارگ بیت ایدگہ شائرانی شائریءِ تہء مارگ نہ بیت۔ ھمے ھاترا عطاشادء مُلّا فاضل ءِ نام پرشتگیں لچہ ’’گنجیں ماول‘‘ ءِ زمینءُ کالبء دستونکے نویس اتگ کہ ایشیءِ پیشرد ءُ تلمل بند(مطلع) یک بندے مُلّا فاضلءِ ھمے لچہ ئیگ انت۔فاضل ءِ ھمے نامداریں لچہ اے گونگء بندات بیت۔
موسمی تر ھوراں الم چو ھیمہ زدی
آ گسد گواریں کہربا شنزان انت دردی
پر تماشایے رپتگاں سیلان ء ندی
من چراگ جاڑیں شانتگاں گل بیتگ ودی(26)
چٹ ھمے بحرءُ ھمے شیئری ریچء عطا شادءِ دستونک چوش بنا بیت:
سیہ شپیں زندءِ غم جتیں پاساں ہر کدی
من چراغ جاڑیں شانتگاں گل بیتہ ودی
بے رگامء ءُ بے تئی نیادءِ دراہیء 
غم تئی ارسیں ترانگءِ استین انت دردی(27)
	دستونکءِ اے بندانی تہء عطاشادء مُلّا فاضل ءِ تہنا شیئری کالب کارمرزنہ کتگ بلکیں لبز، چہر، شبینءُ چیدگ ھم وتی شئیرءِ براہ جوڑ کتگ انت۔ لبزیاتءِ ھسابء عطاشاد یک ازگارءُ مُگیمیں شائرے۔ پرچا کہ آئیء بلوچستانءِ درائیں دمگانی گالوارءُ لبزوتی شئیرانی تہء کماتگ انت۔بلے مُلّا فاضل ءِ لبزانی شر رنگیء آ انچو وتی نیمگء چِکّ اتگ کہ آ پہ ایشانی کارمرز کنگء لاچار بوتگ۔عطا ءِ دستونکءِ جُتکے چو اے وڑء انت کہ:
بیا او کوش لذتیں ، مہکان چکیں گرکی تل
تئی وش نیادیءِ زِرنوداں پدا تراپ کتگ(28)
	مُلّا فاضل ءِ سرء اے بہتامء جن انت کہ آئیء وتی شئیرانی تہء فارسیءُ عربی لبز کارمرز کتگءُ بلوچی زبان پولنگ کتگ۔بلے ما وھدے مُلّا فاضلءِ شائریء سرجمیء وان ایں تہ اے بہتام آئیءِ دامنء پولنگ کت نہ کنت۔ھاں اے گپ است انت کہ ھما وھدءِ لوٹءُ گزرانی رِدء مُلّا فاضلء فارسی ءُ عربی لبزیات کارمرز کتگ بلے انچو گیش اناں کہ آ دورءِ ایدگہ ’’مُلّائیں لچہ کاراں ‘‘کتگ۔آئیء بس شئیرءِ بنداتء سئے ءُ چار بندپہ رسم ء دنیا نویس اتگ پدا سرجمء زگریں بلوچی لوزانی کمکء وتی شئیر دیمء برتگ۔آئیءِ کم چشیں شئیر دست کپ ایت کہ آ سرجمء فارسی یا عربی زبانء انت۔آئیءِ بلوچی شئیرانی تہء انچو ھوردگی مان نیست کہ انچو گشگ بیت۔اے آئیءِ لبزانی زگر بوھگ انت کہ عطاشادءِ گونگیں شائرے چرائیء اثرمند انت۔عطاءِ لچہ’’ماھنو‘‘ ءِ چیزے بندانت کہ فاضلءِ لبزیات ئِے ھوار انت۔
دریگت پیاپیں ترونگلے گوارات
آچش بات اے ھشکاوگیں ڈگار
مانات نہ اے آسمان،رہسرءِ مستیں جڑءِ کورگ
نہ راہ چاریں جنین زھگانی ارمانیں دلءِ واھگ(29)
	’’پیاپیں ترونگل‘‘ مُلّا فاضلءِ نام کپتگیں شیئری شبینے کہ چرائیء رند نوکیں دورءِ گیشتر شائراں وتی شئیرانی تہء آؤرتگءُ نوکیں ماناہ ءُ بزانت بکشاتگ۔اے شبین ھمنچو نازرکءُ دل کشّ انت ،دو ھمنچو پُرماناہ ءُ جُہلانک انت۔ بلوچی نوکیں شائری ءِ سرء مُلّا فاضلءِ اثراتانی بابتء واجہ غلام فاروق وتی ھیالاں چوش در انگاز ایت:
’’مُلّا پازلء گوں وتی بے مٹّیں زبان، نازرکءُ ڈولدار یں لوزءُ پُرمانائیں مسالءُ شبیناں بلوچی شائریءِ تہا آشوبے آؤرتگ۔چہ آئیء رندءِ گیشتر شائراں ہمائیءِ رنگءُ پیم زرتگ ءُ چرائیءِ کارمرزکتگیں لوزءُ مسالءُ بتلاں وتی گپتاراناں سینگارتگ.‘‘(30) 
	مُلّا فاضل ءِ شیئری درشانداب دو رنگءُ دروشمء انت۔یک نیمگے سرجمء سرپوش انت ءُ چہرءُ شُبینءِ تہء اِنت تہ دومی نیمگء سک سادگ ءُ ارزان پہم اِنت۔سادگی ء چہ متلب انچیں شئیر ھمک طبقہ پکر ءِ مردم آھاں یک ھسابء بہ پہم ایت ءُ سرپد بہ بیت۔اے نہ انت کہ وازءُ واھویے بہ بیت بلکیں شیئری لوٹءُ گزراں پیلّو بہ کنت ءُ لس مہلوکءِ زبانء رچوک بہ بنت ءُ دلاں نکش بہ بنت۔مُلّا فاضلءِ درشاندابءِ ھمے نمونگ مارا نوکیں دورءِ شائریءِ تہء بشیر بیدار ءِ گورء گندگء کئیت۔تچکءُ سادگیں درشاندابءِ رِدء بشیر بیدار گوں مُلّا فاضلء سک نزیک انت۔انچو کہ غنی پرواز گُش ایت:
	’’گوربام‘‘ءِ شاعرء بنداتء پازُل ءُ سید دوست بوتگ انت۔(منی حیالء اے دوئیں شاعر انگت ہم آئیءِ دوستیگیں شاعرانت۔)اے دوئیں شاعرانی دوستریءِ مستریں سوب بلکیں ہمے بوتگ کہ آئیء زیات ہمے دوئیں شاعر انی شعرانی وانگ نصیب بوتگ۔پمیشا آئیء چمے شاعراں اثر زرتگءُ آئیءِ رہبند چمیشانی رہبنداں اثرمند بوتگ۔اے رِدء پازُلءِ رہبندءِ اثرءِ مثالے (گوربامءِ)تاکدیم9ءُ 10ءِ لچہ’’وہدءُ باریگ‘‘ اِنت۔‘‘(31) 
	لبزانکءِ تہء گواچِن نبیسی(حقیقت نگاری)نوکیں جنزے نہ انت۔کِساس بیستمی کرنء اے جنزء یورپءِ شہر فرانسء چہ سر چِست کتءُ گونڈیں مُدّتےء دنیا ءِ تیوگیں لبزانک وتی اِسراں ماں پتات۔
’’لبزانکءِ تہء اے جنزواھگی(رومان)ءُ کلاسیکء چہ پد بنا بیت۔میاں اُستمانی لبزانک کہ اِیشیءِ اُمر کساس یکسدءُ نیم سال بیت۔Le Realismفرانسء دیمء اتکگءُ رندء جرمنءُ پدا یورپ ء اے جنزء سرکشّ اِت۔اے جنزءِ لیکہ کار ھمے گُش انت کہ ازم کارء وتی چپءُ چاگردءِ چِستءُ ایر ، سیاسی جاوراں گوں بندوک بوہگ لوٹیت۔وتی ساچشتانی تہء ھمے واکہاتءُ جاورکہ ھما رنگء ھست انت ھما رنگء در انگازگ بہ بنت۔‘‘(32)
	گواچِن نویسیءِ منّوک ساچشتکاریءِ تہء اِزمء گیش لیکہءُ مکسدءِ سرء زیات زور دئینت۔آ وتی لیکہءُ کلوہء لس مہلوکء سرکنگءِ ھاترء لبزانکء یک کاربوج(Instrument)ءِ بستارء کارمرز کن انت۔چوکہ آ یک مکسدءُ لیکہےء بندوک انت پمیشکاآ چہرءُ شُبینءِ کارمرز کنگءِ بدلء تچکءُ سادگیں زبانء وتی درانگازیء کن انت تاکہ وانوک ءُ آئیءِ میانء رسانکءِ جیڑہ سرء چِست مہ کنت۔اے پیمیں شائریء ’’عوامی‘‘ یا ’’اصلاحی‘‘ شائری گُش انت کہ آ یک مکسدےءِ پلّہ مرزیء کنت۔مُلّا فاضلءِ شائریءِ یک بہرے وازیا سرءُ سُوجی شائری اِنت۔اے تکء آئیءِ درشانداب اِنچو چیرءُ سرپوش نہ اِنت بلکیں تچک ءُ سادگ انت۔اے رِدء اگاں بشیر بیدارءِ شائری ٹپّاسگ بہ بیت تہ آئیءِ سیاسیءُ راجی شائریءِ گوناپ مُلّا فاضلءِ سرءُ سوجی شائریءِ نہ سِستگیں بہرے درابیت۔چوکہ آئیءِ لچہ ’’ہمبلاں‘‘ءِ چِزّے بندانت:
		بیا ات منی بیلءُ یلاں
		بیلءُ یلاںءُ ہمبلاں
		اے مئے گوہارءُ مادرانت
		پاگواجہانی دُتّک انت
		مرچی نہ زاناں پرچےء
		حال اِش بد اِنت چو مولداں(33)
یا ’’شانتل‘‘ءِ سرھالء بیدارءِ لچّہءِ اے بند انت۔
		 بگش گوں منء مرچی شانتل بگش گوں
		کجاانت تئی دورءُ باری کجا انت
		آ سرسبزیں درچک ءُ کشارانی موسم
		تئی وشیں چِینکءُ پلارانی موسم
		بگش گوں منء مرچی شانتل بگش گوں
		مند اِنت ہما مندءِ میری ہما انت
		کُج اِنت پُلّیں پازُل آ پُنّوں کجا اِنت
		کےء گُشتہ مرچی محبت روا اِنت
		کج اِنت ماہیں سمّل آ شیدا کُجا اِنت(34)		
	بشیر بیدارءِ سرء مُلّا فاضلءِ دگہ اثرے ایش انت کہ بیدار ھم وتی شائریءِ تہء راجدپتر نویسی کنتءُ بلوچءِ راجدپتری ھندءُ جاھاں ساڑائیتءُ آھانی ارزشتء درانگازایت۔چو شکہ ’’مکران‘‘ ، ’’میری‘‘ ءُ دگہ بازیں ھندءُ دمگانی راجدپتری پشدرانی بیان کنگءِ ھمرائیء گوستگیں دورءِ ھما راجی بامردءُ سرداریں سرانی گلاءُ ستاء ھم چو مُلّا فاضلءِ شیئری درشاندابء بیان کنت۔
		شموشاں چتور من تئی زہم جناں
		آ شیران، بلوچ خان، مہراب خان
		نہ بیت جہل ہجبر بلوچانی شان
		آ کِیّاءُ پُنّو ءُ اِزّت یلیں
		آ سسّیءُ مہرک، سدو نو گلیں
		گُشاں ہرچی ہمبل باور بدار
		آپیردانءِ بازار منی شاہد اِنت
		اے رخشانءُ دشتءُ نہنگ بے مِسال
		مدام نامدار انت نہ بنت اِنت زوال
		سدکّہ پہ ڈیہہء منی جانءُ مال
		وطن جلوہ ناکیں منی مکران
		تئی کوہءُ بندانی کُربان باں	(35)	
	ھمے پیمء بشیر بیدار چہ مُلّا فاضلءِ بتل نبیسیء ھم باز متاثر انت ۔بیدار شئیرانی تہء بتلاں انچیں گونگےء مان گیج ایت کہ وانوکءُ اِش کنوکء وتی نیمگء چِکّ انت۔آئیءِ دستونکءِ اے بنداں بچار اِت۔
گاریں حقّاں چہ کئی درء لوٹیت
حیرء چہ کوریں حیدرء لوٹیت(36)
	مُلّا فاضلءِ پیمء بشیر بیدارءِ زبانءِ پہکءُ زگر بوہگءِ یک سوبے آئیءِ ہمروچی ئیں گالءُ بتلانی کارمرز کنگ انت کہ چریشیء آ وتی کلوہء ارزانی ء وانوکء سرکت کنت۔
	اے مُلّا فاضل ءِ ازمءِ مہکمی ءُ ھیالانی شاھیگانی انت کہ آئیءِ اثراتانی ساچ ءُ تان داں بلوچی نوکیں شائریء اتکگ سر بوتگ انت۔حالانکہ آئیءِ باریگء سال پِرگوستگ انت بلے آئیءِ شائریءِ مِکّیں ڈیلّ چو چیدگےء اوشتاتگ ءُ ایر نہ لُمب اتگ۔زوراکیں وھدءِ ھچ دنزءُ دوتّء آئیءِ شائریءِ بالاد کوردیم کت نہ کتگ۔فاضلءِ ھمے شیئری رنگ ءُ بوہ انت کہ آھاں مبارک قاضی ءِ شائری چو جوھانء انبازاں زرتگ۔اے درگتء ایشیء چہ مستریں دگہ مسال چہ بہ بیت کہ مبارک قاضی ءِ شئیرانی اولی دپترزر نوشت‘‘ مُلّا فاضلءِ شیئری شبینے ءِ سرء ایر انت۔آ کجام بلوچ شائر انت کہ آ چہ مُلّا فاضل ءِ لچہ ’’درپشوکیں سھیل‘‘ء اثرمند نہ انت ۔ چہ ھمے لچہءِ گالاں مبارک قاضیء وتی کتابءِ نام گچین کتگ۔ فاضل ءِ لچہءِ بند چو اے وڑء انت۔
دوشی نشتگ ئے بے سارء
سر گوں زرّ نبشتیں شارء 
گردِن گرانبھائیں ھارء 
بکشاتگ ترا ستارء(37)
	مبارک قاضی فاضل ءِ ھمے گال ’’زرنبشت‘‘ ء متاثر بوتگ ءُ وتی شئیرانی دپترءِ نام ’’زرنوشت ‘‘ ایر کتگ۔اسلء ’’زر نبشتیں شار‘‘ءِ شبین چدءُ ساری ھچ شائرءِ گورء گندگء نئیت۔ اے گواچنی گشگ بیت کہ مُلّا فاضلء چیزے انچیں چہرءُ شُبین سازاتگ کہ آ دورءِ ھچ لچہ کارءِ کِرّء درا نہ بنت۔ءُ انوگیں دورء ھچ زبانزانت آھاں ماناکت نہ کنت۔اے فاضلءِ علمی بودشت، جندی(ذاتی) کتہ کاریءُ پگرءُ ھیالءِ مزنی انت کہ ھودء کس سر بوت نہ کنت۔مُلّا فاضلء زندءِ ھر تکءُ پہنات وتی لچہانی بنگپ جوڑکتگ انت۔چاگردءِ ھمک پیمیں جہلیءُ بُرزی ماراتگءُ وتی شائریءِ Canvasءِ تہء جاگہ داتگ انت۔ آئیءِ شائریءِ یک تکے راجی یا سرءُ سوجی شائری انت کہ اے بہرءِ تہء فاضلء راجی اڑءُ جنجالانی سرء تران کتگ ءُ بلوچ مہلوکء را پنتءُ نصیحت کتگ۔اے درگتء واجہ واحد بزدار نویس ایت کہ:
	’’وتی وہدءِ جاورانی سماداریء گوں ھوار آئیءِ نگاہ بانداتءِ سرء ھم سک اتنت۔بانداتءِ ردء آئیءِ شائریءِ تہء دومستریں پگرءُ لیکہ گندگء کائنت۔یکے بلوچ راجءِ تپاکی ، ھم سنتّی ءُ یکوئی ءُ دومی علمءُ زانتءِ دربرگ۔ مُلّا فاضل ءِ نزیکء تاں کہ بلوچ ھم سنّتءُ ھم تپاک نہ بنت گڑا پہ ھئیت بلوچءُ آئیءِ مانشتءُ پجار پشت نہ کپیت۔پمیشکا آبلوچ راجءِ یکوئیءُ ھم سنتی ءِ سرء زور دنت۔
دور ھمے گڈء پر شما کپتگ آخرء
سنّتء بند ات نندات وتی براتانی گورء
اے منی سوج انت ءُ نصیحت انت سرجمء
برات ھما انت کہ مرتگاں براتانی رمء
نام اش مانیت ماں جہانء چو رستمء
		یا
چہ دلء براتی کینگءُ کستء درکن اِت
مہرءُ دوستیء نیکہ پہ سیمءُ زر کن اِت
گوشاں منی گفتارءُ حدیثیں پنتاں کن اِت
آ تفاقاں چو منصفءِ سوگنداں کن اِت 
پہ تفاق مُچ بئیت ءُ وتی سنگء گران کن اتـ(38) 
	ما راجی شائریءِ ھمے رنگءُ دروشمء مرچی مبار ک قاضی ءِ شائریءِ تہء ھم دیست کناں۔زی فاضل ء راجءِ ناتپاکی ءِ سرء بش بش وارتگ ءُ کومء ھورءُ یکجاہ بوھگءِ سکین داتگ مرچی مبارک قاضی ھمے راجی جیڑھانی بابتء سرءُ سوجی شائری کنگء انت۔ قاضی گُش ایت:
زندءِ وشنامی ھمیش اِنت کہ پہ زندءِ ھاترا
گوں غماں بُرّاں کناں کن پندءُ دیوانے بکن
’’مرچی راجانی تپاکی مستریں دانائی اِنت
ہمدلیں براتاں بکن پابندءُ دیوانے بکن(39)
	مبارک قاضی چہ مُلّا فاضلءِ ساچشتی بودشتء ھما رنگء اثرانداز کتگ کہ آ مرچیگیں دورء ھم آئیءِ کمیء مارایت۔ آئیءِ دل ھمے ارمانء کنت کہ مرچی مُلّا فاضل بوتین ءُ بہ نشتیں ’’شپ چراگ ‘‘ئِے نازینت انت۔
توپکء بگندئے نلے پِر
اے نلء فاضل ءِ لنککاں دئے
بِلّے یک ـ’’شپ چراگے‘‘ نویسیت(40)
	بلوچی نوکیں شائریء ھپت دھک گوازینتگ ءُ دیمروئیءِ پندے بُرّاتگ۔بلوچی شائریءِ اھدی ءُ روایتی تب چٹء بدل بوتگ۔نوکیں راجمانی جاورھالانی ھمرائیء بُنگپ ءُ لیکہ بدل بوتگ انت۔ لبزانکی جنزاں لبزانکءِ دامن پراہ ءُ شاھیگان کتگ۔علم ءُ زانت ودّاتگ۔ھرچیز نوک بوتگ۔ بلے اے حقیقت وتی جاگہ ء چو کوہ ئیگء مِکّ انت کہ ھچ لبزانک چہ وتی اھدی لبزانکء نہ سستگ۔ھمے پیمء بلوچی لبزانکء ھم دیمروئی ءِ سپرے جتگ۔ بلے آ چہ اھدیءُ نیم اھدی دورء ھچ دورءُ گستا نہ انت۔اشیءِ درور بلوچی نوکیں شائریءِ رژناہ پگریں نام منیر مومنءِ شائری انت کہ آئیءِ شائری میاں اُستمانی لبزانکی جنزانی سیمسراں آ دست بوھگء باوجود وتی اھدی ءُ نیم اھدی شائریءِ رنگءُ بوہ ء گوں ھمگرنچ انت۔اے رنگءُ بوہ منیر مومن ء چہ مُلّا فاضل ءِ بہارگاھیں پگرء زرتگ۔ مُلّافاضلءِ شئیرے کہ:
گم ھیالے ءُ عاشقی چاڑے
اے دگہ شُگُل ءُ آ دگہ کارے(41)
ھمے ھیال منیر مومن ء نوک کتگءُ اے رنگء دیمء آؤرتگ:
زندمان فاضل ءِ شہدیں گالے بہ بیت
عشق چاڑے بہ بیت گم ھیالے بہ بیت(42)
	اے گپّء منیر مومن وت منّ ایت کہ من ھیالءُ پگر(Imagination)ءِ رِدء ھمنچو بلند ءُ بالا بہ باں بلے مُلّا فاضلءِ پگرءِ سرچوڑاں سر بوت نہ کنیں ۔ ما ستر وانندہءُ زانندہ بہ بیں بلے وتء فاضلءِ زانتءِ پدیانکاں رسینت نہ کنیں۔منیر اے دانکاں وتی لچہءِ تہء درشان کنت کہ آئیء ’’فاضل ‘‘ءِ سرھال ء نبشتگ۔
		تئی فکرءِ بلندیں بادگیرءِ جہلی 
		پدیانکءِ سرء فاضل
		پدا من نشتگءُ جھیڑاں
		من سنچءِ ہمک تارے
		پہ تئی آواز ءِ شپگواتانی 
		اُمیتء میاریگ انت
		پہ تئی شہدیں الہانے 
		درھیں دنیا وداریگ انت
		وداریگ انت ،
		پدا بلکیں چراگے روکیں لبزانی
		تِرپیت چو چاردھی ماہء
		پدا بلکیں کپوتےءِ توارے
		شنگ بیت چہ کنگراں بُرزیں
		پمیشہ ما میاریگیں،
		وداریگیں، ءُ چم ءُ گوش راہ ء انت
		تئی فکرءِ بُلندیں بادگیرءِ جہلی
		پدیانکءِ سرء فاضل(43)
	اگاں ھورتیء چارءُ تپاس کنگ بہ بیت تہ اے راستی ء کس رد کت نہ کنت کہ لبزءُ چہرانی ھسابء مئے نوکیں دورءِ گیشتر شائر چہ مُلّافاضل ء اثرمند انت۔لبزانی ھمے شر رنگیء منیر مومن ھم وتی اساراں زرتگ۔چوناہا چیزے لبز انت کہ دگہ بازیں لچہ کارءُ شائراں کارمرز کرتگ انت بلے انچو نام نہ کپتگ انت۔ وھدے ھمے لبز مُلّا فاضل ء وتی شئیرانی براہ جوڑ کتگ انت تہ بے کساس نام اش درآؤرتگ۔ءُ روچ ء مرچی ھمائیءِ لبز گنج زانگءُ پجارگ بنت۔چو کہ لبز ’’پیاپ‘‘ انت ۔ مُلّا فاضلء ساریءُ آئیءِ اھدءِ ایدگہ لچہ کاراں ھم کارمرز کتگ۔ بلے ما اے لبزء واناں یا اِش کناں تہ مارا تچکء مُلّا فاضل ءِ لچہءِ اے بند دیمء کئیت۔’’استینءُ پیاپیں ترونگل‘‘۔اے آئیءِ ازمی کمال بوتگ کہ آئیء لبزاناں نوکیں زندءُ دراجیں اُمبرے بکشاتگ کہ مرچیگیں دورء ھم لبز چہ گاریء رکّ اتگ انت۔منیر مومن ھمے لبز’’پیاپ‘‘ء انچو وتی نیمگء کشّ اتگ کہ آ بلوچ ندکارءُ زبان زانتاں ھمے شورء دنت کہ ’’رم لچہ‘‘ یا ’’ردانکی لچہ‘‘ ءِ نام مٹینگ بہ بیت ءُ ’’پیاپیں لچہ‘‘ ایر کنگ بہ بیت۔اے بابتء منیر وتی ھیالاں اے پیم درشان ایت۔
	’’من ہر وہدء کہ اے تہرءِ تہا شریں لچہ ے واناں ہمے ماراں کہ شئیر وتی اسل دروشمء منی دیمء پدر انت۔۔۔ءُ منی ھیالء اے تہرءِ نامء ایشیءِ شہم پولنگ کتگ۔پمیشکہ رملچہءِ نیمگء دلگوش دیگءِ ہوریء من ایشیءِ نامءِ بابتء اوں جیڑگ بندات کتگ۔گڑا منء بلوچی کوہنیں شائریءِ تہا یک لبزے’’پیاپ‘‘ دزکپتگ کہ بلوچیء اے تہرءِ جوانتریں نام بوت کنت۔اے لبز چہ مُلّا پازل ءُ جام دُرّکءِ دو شئیرانی سرشونء پما سر بوتگ۔۔۔مُلّاپازلءِ سکّیں شیرکنءُ تامداریں شئرے کہ
ہردم داب کنت نودی شل
گندیم گونگیں گرکی تل
استین ءُ پیاپیں ترونگل
	پازل ءِ اے بندءِ تہا’’پیاپ‘‘ پہ بے کِچّہ (Pure)ءِ ماناء کارمرز بوتگ۔پیاپیں ترونگل بزاں ہما ترونگل کہ چہ استینء سستگ بلے انگہ زمین ء نہ کپتگءُ ہچ وڑیں دنزءُ ھاک ئِے نہ چِتگ،پہک ءُ بے کچہ انت۔ترونگل دانکہ زمینء نہ کپتگ پیاپیں ترونگل انت بلے وہدے زمینء کپیت گڑا بس ترونگل بیت۔۔۔نوں بیا ہمے لبزءِ سرشونء جام دُرّکءِ زیبائیں شئیرے چارایں۔
ہرچنت کہ سوہنیں ہمسراں
بولءُ پیاپیں سجّناں
مئے ہمرکیبیں دوستاں
سوہنا چو مثلِ بوستاں
	جام اوں ’’پیاپ‘‘ ء ہما بے کِچّہ ءُ پلگارءِ بزانتء کارمرز کنگء انت کہ پازلء کتگ ات۔۔۔’’پیاپیں سجّن‘‘ جام ہما کاڑاں گشیت کہ انگہ گوں کسّ ء ہمنیاد نہ بوتگ انت، ءُ چہ ہچ رنگءُ بوہء آشنا نہ انت۔چرے شئیراں اے گپ تچک بیت کہ ’’پیاپ‘‘ءِ بزانت زگرءُ بے کِچہ انت، پمیشکہ من پہ بلوچی ء اے لچہی تہرءِ نامءِ ہاترا ’’پیاپ‘‘ءِ سلاہء دیاں۔ پرچا کہ چہ بلوچیء ابید آ دگہ زبان ھم داں روچ ء مروچی اے تہرءِ نام ء پہ لاچاری کارمرز کنگء انت۔‘‘ (44)
 	بلوچی نوکیں شائریءِ تہء منظور بسمل نوکیں نامے نہ انت۔ ھو! دشت ءِ پیمیں دمگےء ردوم زرتگیں منظور بسمل کہ آئیءِ شیئری زبانءِ زگرءُ پیاپ بوھگءِ مسال ءُ درور دیگ بیت۔ منظور ءِ زبانءِ انچو زگری آئیءِ دشت پنودیءِ پیمیں جاھےء ودی بوھگءُ اھدی شائریءِ سرء مزنیں دسرسے دارگءِ سوب انت۔ایشیء ابید زبان زانتیءِ ھوالہء بسملءِ زانت ہمنچو شاھیگان انت کہ آ بلوچیءِ زگریں لبزانی ’’حافظے‘‘ زانگ بیت۔ھمے ھاترا منظور اھدی شائریءِ ھمرائیء مُلّا فاضلءِ لبزگنجء ہچ وڑء سرگوز کت نہ کنت۔آ یک نیمگے عطاشاد ءِ نوکیءُ پد نوکی ءِ منّوک انت تہ دومی نیمگء مُلّا فاضل ءِ پدءُ نشانانی پدگیر انت۔
من شادء زپت کناں پازلء دپء ریچاں
گوں شپ چراگاں وتی زندءِ کسّہاں کاراں(45)
یا منظورءِ اے شئیر: 
پازلءِ دروت ءُ سلاماں کدی کارنت پمّن
کپتگ انت کرنءِ کپودر کہ ماں چاتانی تہا(46)
	بسمل مُلّا فاضل ء نہ ایوکء یک شائرےءِ جِہتء زانت ءُ جاہ کارایت بلکیں آ فاضلء را یک راجدپتر زانتءُ سوھوئیں پولکارے سرپد بیت کہ آئیء بلوچ راجءِ راجدپتر درجتگ ءُ دیمء آؤرتگ۔بلوچ ءِ گوست ۓِ پول اتگ ءُ وتی شئیرانی باتنء پہازاتگ ۓِ ۔
پازلء واناں کہ راجدپترء پٹّیت کوہنیں
دل پہ البُرزء زریت گیر کیت رِندانی ھلب(47)
	چو کہ منظور بسمل ءِ شائری اھدی دورءُ نوکیں دورءِ میان ء سپرکنان انت۔ پمیشکا آئیءِ دستونکاں چہ گیش آئیءِ لچہ اھدی دورءِ بے دروریں نمونگ انت۔بسمل ءِ لچہانی کتاب’’ہشکیں کانیگ‘‘ ءِ وانگء رند انچو گمان بیت کہ منظور مُلّا فاضلءِ اھدءِ شائرے۔پہ درور منظو بسملءِ لچہ ’’دروت‘‘ءِ بنداتی بنداں سئیل کن ات۔

بیا گیابانءِ رامگیں طوطی
چیکویں نود بیا سحارانی
عمر پِر بستگءُ ودار کتہ
تل سبزینتگ ءُ کرار کتہ
غم گوں پیشانیء شمار کتہ
کُچّلیں ترانگے پکار کتہ
بیا گیابانءِ رامگیں طوطی
چیکویں نود بیا سحارانی
بیا ’’ھیالانی بارگیں اوتاگ(48)
	بسملءِ لچہی درشانداب گوں مُلّا فاضل ءِ زبانء انچو ھمدپ انت کہ باز برء وانوک ھمے جیڑایت کہ منظورءُ فاضلءِ میانء ھاسیں دگری نیست۔ مکام ءُ زمانءِ مرزءُ سیمسر پرش انتءُ ھلاس بنت۔ دو اھد وت ماں وت انچو ھـورءُ تور بیت کہ آھانی گیشینگ پہ وانوکء مشکلیں کارے جوڑ بیت۔منظورءِ لچہ ’’دُراہی‘‘ءِ درشانءُ ریچ ، لبزانی گچینءُ رِدءُ بند سرجم ء فاضلءِ شیئری گوناپ انت۔
بیا حِصارانی وش رہیں چاہی سُمبلیں
زیر منی دروتاں سر بکن دوستء ہمدلیں
سر بگوز برزء چہ زِری نوداں ماہلیں
یکبرے گوازین دومگی کوھاں سیہ تلیں 
٭
کاڈ بچار سئیلء انت سبک اندام نوگلیں
بیکءُ ملگور ۓِ شانتگ انت پشتء ماولیں
			٭
مہپلی نوداں چہ زِرء نیلیں میل کن اِت 
پنّوءِ کوہانی سرا سہتے سئیل کن اِت
کدّہ ءُ تاساں چہ وتی ارساں کیل کن اِت
			٭
دل منی وھدءِ آہنیں میہاں کجّ اتگ
تئی زہیرانی جلگہیں زیدء جیڑ اتگ
شیرکنیں دردے باطن ءِ عشقء ماراتگ
منزلء سوبءِ مادنیں راہے کشّ اتگ
			٭	
چّمء وت گنداں گنگلاں بیکءُ مہپریں
یل کتگ من گوں نندءُ نیاد کاڑاں کوتریں
پُرس وتی داشتگ زندگ ءُ استءُ زاہریں
چہ منی زندء بے گتیں مرگے گہتریں(49)
	ادء ما دیست کہ منظورچہ مُلّا فاضلء چہ ھدء اثر مند انت۔ءُ کجام کساسء آئیءِ لبزانی سہرء گرپتار انت۔اے شئیرءِ تہء بازیں لبزے مُلّا فاضلءِ لبز گنجء چہ درچنگ بوتگ انت۔ چوکہ چاہی سُمبل، ماول، میل کنگ، کجّ اتگ، کوترءُ دگہ بازیں۔منظورءِ بنداتی شائری کہ ’’آپ رنگ‘‘ ءُ ہشکیں کانیگ‘‘ ءِ رنگء مئے دیمء انت اھدی شائریءُ مُلّا فاضلءِ اثر آئیءِ سرء سائیل انت۔انچو گمان بیت گشئے منظورء گوں مُلّا فاضلء روحانی سیادی یے است۔
یکبرے دیستگ گوں اِستوناں سوادءُ سئیل ء
دل گنوک اِنت پہ ہما ’’ہتّلی لال‘‘ ءِ رنگء(50)
یا اے شئیر						
سِچءُ پیاپ تئی بدن چو ریکشانءِ چمگء
زبان زہیریں دیدگاں ھدا ھیالیں رنگءُ بُت (51)
	ما بسمل ءِ چشیں بازیں لچہانی مسالء دات کناں کہ آھانی رنگاں گوں فاضلءِ رنگ ھوار انت۔ـ’’انجیر دامنءُ نود بالاد‘‘ منظورءِ ھما لچہ انت کہ آئیء بارتءُ مُلّا فاضلءِ پگرانی دیارء سر کنت۔اے لچہءِ تہء ’’نودی شل‘‘ءِ گال باز گیش کارمرز بوتگ کہ بندرء مُلّا فاضلءِ سازاتگیں شبینے۔چندے بند پہ مسال اے وڑ انت۔
نودی شنز کنت دیدوکاں 
نودی شل منی تُنّ ءِ بد
نودی شل زہیری مولم
نودی شل گسد رنگیں ارس
نودی شل زِر ءِ مستیں موج
نودی شل سروزءِ زیمل
سرگواتءُ سمین نودی شل
شنز انت ہر سباءُ بیگاہ(52)
	چہرءُ شُبین شائریءِ دو نہ سدوکیں(Integral)بہر انت کہ بیدء ایشاں شائری وتی منصبء ببا دنتءُ ردانکے جوڑبیت۔سیاسی واھو(Slogan)یا مُلّائی وازے جوڑ بیت۔مُلّا فاضلء ھم جاگہ جاگہ یے چہرءُ شُبین کارمرز نہ کتگ تہ آ شئیریک لس ھبرے، واز ءُ نصیحتے جوڑ بوتگ بلے چشیں شئیرے ناں کہ نمیران بہ بیت۔ھر ھما شئیر ء کہ چہرءُ شُبین کارمرز کنگ بوتگ تہ آ یک ماسٹر پیسے (Masterpiece)جوڑ بوتگ۔’’گندیم گونگیں گرکی تل‘‘ فاضلءِ انچیں شُبینے کہ آئیءِ مٹّءُ بدل داں نوکیں دورء سازگ نہ بوتگ۔ بلکیں نوکیں دورءِ درائیں شائر ھمے شُبینء یک پیم ء وتی شئیرانی تہء کارمرز کن انت۔منظورء ھم وتی کتاب ’’ہشکیں کانیگ‘‘ءِ تہء یک لچہے ’’گندیم گونگءُ گندیم لُڈّ‘‘ ءِ سرھالء نویس اتگ۔

گندیم تئی دلءِ ارمان انت
جوزی بر بہ بنت یا مہلب
گندیم گونگءُ گندیم لُڈّ
بے تو تہترین اِنت دنیا
گندیماں بہ تاپ دانکو کن
دانکواں بدئے پنڈوکاں
حانیءِ بگر مستاگاں
بلکیں رھگوزی بیاھاں من
بیاھاں تئی درء گندوکی
گندوکء دلءِ ناکامء
بیائے پہ منی وش اتکء(53)
 	ادء چہ پدّر بوت کہ مُلّا فاضل ء بلوچی نوکیں شائری چہ ھدّء متاثر کتگ۔ءُ اے گواچن وتی جاہء چو تلارء مکّ انت کہ آؤکیں ہزارسالاں مُلّا فاضل ءِ شائری وتی ارزشتء ببا دات نہ کنت۔ایشیءِ دگہ یک سوبے فاضلءِ شائری ءِ چاچ ءُ بتلی دروشم انت کہ مُلّا فاضل ۓِ ــ’’کلاسیکیت‘‘ ءِ جاہءُ مکام ء برتگ سرۓِ کتگ۔کلاسیک پہ اے ماناء انّاں کہ مُلّا فاضلءِ شائری چنچو کوہن ءُ قدیم انت بلکیں کلاسیک پہ اے بزانتء کہ آئیءِ شائری لس مہلوکءِ دلء حفظ انتءُ دپء رچوک انت۔کلاسیکی شئیر آ نہ انت کہ آ چہ کساسء کوہن انت بلکیں ھما انت کہ سد سالانی گوزگء پد ھم تواناءُ تاجگ انت۔ھستیں دورءِ یا ھمک دورءِ جاورھالاں گوں ھمدپ انت۔پہ درور مُلّا فاضل ءِ لہتیں انچیں شئیر پیش کناں کہ ماں مجلس ءُ دیواناں پہ مسال دیگ بنت۔

عاقلیں مرداں شپ اگاں ھرچنت انت تھار
شبرہءُ گردشتاں نشان انت مات ءُ گھار(54)
ھمے پیم ء اے شئیر انت :
عاقلاں سسّا کن ات کہ کش اتگ جمپاں سرے
پہ نشان پیداک نہ بیت ماتکوہ ءُ بُرزیں تیھرے
انچیں باری یے کئیت منی ھوشء
زھم جنیں مرداناں گِرانت گوشاں
چابُکءُ شہمات اِش برانت ھوشء
قیدءُ شہبندبنت بے وتی کوشء

سرمباں مچار مثلِ ھری
دُورء بچار چو اُشتری
تحقیق کپ ئے پُشت سری(55)
	آسر: گڈسرء اے گپءِ گیشینگ الّمی اِنت کہ اے نہ ایوکء ھمے شائر انت کہ چہ مُلّا فاضلء اثرمند انت بلکیں دگہ بازیں مزنیں نام گِرگ کرز انت کہ آ چہ مُلّا فاضلءِ شیئری درشانداب، چہرءُ شُبین، چیدگءُ گالبند یا لبزگنجء چہ متاثر انت۔ چوکہ اُستاد عبدالمجید گوادری، میجر مجید، غلام حسین شوہازءُ دگہ بازیں نام ھوار انت۔مُلّا فاضل تہنا وتی اھدءِ لچہ کار نہ اِنت بلکیں بلوچی شائریءِ نوکیں دور ءُ آؤکیں سد سالاں بلوچی شائریءِ سرء اثرانداز بیت۔ ھمے ھاترا سید ھاشمی ء آئیء را ’’ھر دورءِ لچہ کار‘‘ ءِ نام داتگ۔

٭٭٭



شوندات:
1۔ہاشمی ، سیدظہور شاہ،بلوچی زبانءُ ادب کی تاریخ (ایک جائزہ)، کراچی، سید ہاشمی اکیڈمی، 1986،تاکدیم،80
2۔فاروق، غلام،نوکیں تام،بلوچی لبزانکی دیوان، تاکدیم ،29
3۔شاد، فقیر،درپشوکیں سھیل، تربت،بلال بُک اسٹیشنرز ، 2013،تاکدیم،41-42
4۔ہاشمی، سید ظہورشاہ،شھلچہ کار،گوادر،سید ہاشمی اکیڈمی ، 2013تاکدیم ،33-35
5۔فاروق، غلام،( مُلّافاضلءِ شاعریءِ لھتیں تکءُ پھنات)،(ھوار)مُلّا فاضل، زندءُ ازم ، (پولکار: رحیم مہر)، کراچی،سید ھاشمی ریفرنس کتاب جاہ ، 	نومبر 2015تاکدیم،74-75
6۔بُزدار، واحد،فکر و فن،بلوچی اکیڈمی کوئٹہ، 2006 ،تاکدیم، 16-17		
7۔فاضل،مُلّا،درپشوکیں سھیل (پولکار: فقیرشاد)، بلال بُک اسٹیشنرز تربت،2013تاکدیم 400
8۔فاضل،مُلّا،شھلچہ کار(پولکار: سید ھاشمی)،گوادر،سید ھاشمی اکیڈمی ، مارچ 2013،تاکدیم،75
9۔فاضل،مُلّا،شپ چراگ(پولکار:بشیر بلوچ)،کوئٹہ ،بلوچی اکڈمی ،مئی1968، تاکدیم،103
10۔نصیر، میر گل خان،تیرگال کارایت، کوئٹہ،بلوچی اکیڈمی ، 2014 ،تاکدیم،33
11۔ھمیش، تاکدیم ،48
12۔ھمیش، تاکدیم ،44
13۔ھاشمی، سید ظہور شاہ،شکلیں شہجو،کراچی، سید ھاشمی اکیڈمی،1988،تاکدیم ،76
14۔ھاشمی، سید ظہور شاہ،کراچی،سچکانیں سسا،سید ھاشمی اکیڈمی ،1975،تاکدیم، 56
15۔ھمیش،تاکدیم ،61
16۔فاضل،مُلّا،درپشوکیں سھیل (پولکار: فقیرشاد)، تربت ،بلال بُک اسٹیشنرز ،2013، تاکد یم،278-279
17۔ ھمیش، تاکدیم،279
18۔ھاشمی، سید ظہور شاہ،شکلیں شہجو،کراچی، سید ھاشمی اکیڈمی ،1988،تاکدیم ،9
19۔فاضل،مُلّا،شھلچہ کار(پولکار: سید ھاشمی)،گوادر،سید ھاشمی اکیڈمی ، مارچ 2013، تاکدیم، 64
20۔مہر، رحیم، سیدءِ تلمیحات، (ھوار) اُلس، بلوچی ، اسلام آباد،2011،تاکدیم ،40-41
21۔ھاشمی، سید،شھلچہ کار،گوادر، سید ھاشمی اکیڈمی، مارچ 2013،تاکدیم، 47
22۔داد، اے۔آر،دلء بلین،گوادر، سچکان پبلی کیشنز ، 2012،تاکدیم ،222
23۔شاد،عطا،شپ سحار اندیم ،کوئٹہ،بلوچی اکیڈمی ،1997،تاکدیم ،22
24۔ھمیش، تاکدیم، 21
25۔داد،اے۔آر،شرگداری ءُ بلوچی شرگداری،اِستین شنگکار کیچ،اکتوبر2014، تاکدیم، 17-18
26۔فاضل،مُلّا،شھلچہ کار(پولکار: سید ھاشمی)، گوادر،سید ھاشمی اکیڈمی ، مارچ 2013 ،تاکدیم، 79
27۔شاد، عطا،گلزمین ،بلوچی اکیڈمی کوئٹہ، 2015،تاکدیم،37
28۔شاد،عطا،شپ سحار اندیم ،بلوچی اکیڈمی کوئٹہ،1997، تاکدیم، 21			
29۔ھمیش، تاکدیم، 67
30۔فاروق، غلام،نوکیں تام،بلوچی لبزانکی دیوان، تاکدیم ،38
31۔پرواز ،غنی(گوربامءِ ھزّام)(ھوار)درپشیت تلاھیں بامسار(شوہازءُ رِدءُ بند: طاہرحکیم)کوئٹہ،بلوچی لبزانکی دیوان،2016،تاکدیم، 36
32۔داد، اے۔آر، لبزانکی گالبند ، بلوچستان اکیڈمی تربت، 2012تاکدیم،88
33۔پرواز، غنی ، گوربامءِ عزّام،(ھوار)درپشیت تلاھیں بامسار(شوہازءُ رِدءُ بند: طاہرحکیم)کوئٹہ،بلوچی لبزانکی دیوان ،2016، تاکدیم ،49
34۔ھمیش، تاکدیم، 43-44
35۔بیدار، بشیر،(غلام فاروق: بشیر بیدارءِ شاعریءِ لہتیں تکءُ پہنات)درپشیت تلائیں بامسار(شوہازءُ رِدءُ بند: طاہر حکیم)2016، تاکدیم، 134
36۔مُلّا، جی آر،:بشیر بیدارءُ آئیءِ شاعری)(ھوار)درپشیت تلائیں بامسار(شوہازءُ رِدءُ بند: طاہر حکیم)2016، تاکدیم 125
37۔فاضل،مُلّا،درپشوکیں سھیل (پولکار: فقیرشاد)، بلال بُک اسٹیشنرز تربت، تاکدیم 231-32
38۔ھمیش، تاکدیم 467
39۔قاضی،مبارک،جنگل چنچو زیبا انت،نورپبلی کیشنزپسنی،مارچ2016، تاکدیم 62
40۔ھمیش،(شونگال:میرساگررحمان)،تاکدیم 11
فاضل،مُلّا،شھلچہ کار(پولکار: سید ھاشمی)،سید ھاشمی اکیڈمی گوادر، مارچ 2013، تاکدیم 94
41۔فاضل،مُلّا،شھلچہ کار(پولکار: سید ھاشمی)،سید ھاشمی اکیڈمی گوادر، مارچ 2013، تاکدیم 94
42۔مومن ، منیر،نگاہ ءِ باتنءِ سفر، میراث پبلی کیشنز پسنی،1999،تاکدیم 49
43۔ھمیش، تاکدیم57
ھمیش، تاکدیم 22-25
44۔مومن،منیر،پیاپیں لچہے پتو، گدارپبلی کیشنز پسنی،مارچ 2015،تاکدیم 15-17
45۔بسمل، منظور،آپ رنگ،آساپ پبلی کیشنز تربت،2000،تاکدیم49
46۔ھمیش،تاکدیم57
 47۔ھمیش ،تاکدیم75
48۔بسمل،منظور،ہشکیں کانیگ،آتراپ پبلی کیشنز کیچ،مارچ2003، تاکدیم 18
49۔ھمیش، تاکدیم22
50۔بسمل، منظور،آپ رنگ،آساپ پبلی کیشنزتربت،2000،تاکدیم 121
51۔ھمیش، تاکدیم 106
 52۔بسمل،منظور،ہشکیں کانیگ،آتراپ پبلی کیشنزکیچ،مارچ2003، تاکدیم، 28
53۔ھمیش، تاکدیم59
54۔فاضل،مُلّا،شھلچہ کار(پولکار: سید ھاشمی)،سید ھاشمی اکیڈمی گوادر، مارچ 2013، تاکدیم 65
55۔فاضل، مُلّا( مُلّافاضل وتی وہدءِ بے درویں شائر:واحدبزدار)،مُلّا فاضلءِ ازمءُ پگرء ِ لہتیں پہنات، (پولکار: رحیم مہر)، سیدھاشمی ریفرنس کتاب جاہ کراچی، نومبر 2015 ،تاکدیم 93















 مُلّا فاضل ءِ زِندءُ اِزمءِ سرحالء یک روچی قومی سیمینار
 					 رپورٹ: الطاف بلوچ
	چہ مُلّا فاضل چیئر، انسٹی ٹیوٹ آف بلوچی لینگویج اینڈ کلچر(IBLC)،یونیورسٹی آف تربتءِ نیمگء ,,مُلّا فاضلءِ زِندءُ اِزم،،ءِ سرھال ء یک روچی راجی سیمینارے ماں سرکٹ ھاؤس تربتء 8مئی،2017ء برجم دارگ بوت ۔مراگشءِ پاگواجہ IBLC ءِ ڈائریکٹر پروفیسرڈاکٹر عبدالصبور بلوچ ات۔مراگشءِ ھاسیں مہمان،بلوچستان ءِ گوستگیں سروزیر ڈاکٹر عبدالمالک بلوچ ات۔مراگشءِ دو بہر اِتنت اولی بہرء ,,مُلّافاضل چیئر،،ءِ سرکماش اسسٹنٹ پروفیسر طاہر حکیم بلوچء ھوار،پروفیسر ڈاکٹر گل حسن بلوچ،پروفیسر ڈاکٹر عبد ا لصبور بلوچ،ءُ ھاسیں مہمان ڈاکٹر عبدالمالک بلوچء تران کُتءُ گُشت کہ بلوچی زبان ءُ کلچرءِ دیمروئیءِ واستا IBLC ءُ یونیورسٹی آف تربت گوں اِندگہ زُبان زانت،کوّاس ءُ لبزانتاں ھوار وتی گاماں دیما برگء اِنت ءُ بازیں تکء انچیں کارانی بنگیجی بوتگ کہ پہ بلوچی زبان ءُ لبزانکءِ بانداتء جوانیں گامگیج انت۔آہاں تران کنانء گُشت کہ یونیورسٹی آف تربتءِ بُن ہِشت جوڑ کنگء ابید بلوچی ڈیپارٹمنٹء را یک انسٹی ٹیوٹ ئے ءِ بستارء آرگءِ واستا پیسریگیں سر وزیر ڈاکٹر عبدالمالک بلوچءِ جہد یات کنگ بنت ءُ اے پڈا انگت ما امیت داراں کہ آ مئے کمکء کنت۔ ڈاکٹر عبدالمالک بلوچءِ ھاسیں دِلگوشیء یونیورسٹی آف تربت ، IBLC ءُ فاضل چیئر اے پیمیں مراگشاں برجم دارگء اِنت۔
	دیوانءِ دیماتران کنانء ھاسیں مہمان ڈاکٹر عبدالمالک بلوچء گُشت کہ دنیاءِ مزن مزنیں یونیورسٹی پہ زبانءُ لٹریچرءِ دیمروئیء مزنیں کار کنگا انت ءُ وتی ذمہ واریاں پیلو کنگء انت بلے ما تنیگہ اے پڈا سک پُشتء کپتگ ایں ہمے ھاترا مئے جہد ہمیش اِنت کہ IBLC یک انچیں ادارہ یے جوڑ بہ بیت کہ اودا کلچر،کوہن ءُ کدیمیں چیزانی سرا پولکاری،ء ابید رجانکءِ پڈا اوں کار کنگءِ زِکت بہ بیتءُ ادارہ ءِ تہا اے ھاٹیگ مان بہ بیت کہ اے کاراں کُت بکنت۔ءُ پہ اے مولءُ مرادانی واستا منی جہد ہمیش بیت کہ IBLCِٗءِ وتی یک جتائیں ماڑی یے بہ بیت ءُ پہ ایشی ء یک جتائیں پی سی ون ے ٹہینگ بہ بیت کہ آؤکیں مالی سالء ایشی ء را پیش کنگءِ منء موہ بہ رسیت۔آئی گُشت کہ ہر یک بلوچےء را بلوچی وانگ،ھبر کنگ ءُ نویسگءِ کاراں بہر زورگی اِنتءُ وتی راجی ذمہ واری پیلو کنگی انت ۔
	ڈاکٹر عبدالمالک بلوچء دیمترا تران کنانء گُشت کہ مُلّا فاضل ءِ شائری نمیرانیں شائری یے ءُ مُلّا فاضلءِ شائریءِ سرا انگت باز کار کنگ ءِ ضرورت اِنت،فاضلء دگہ بازیں بلوچ شاعرانی پیمء راجی ناتپاکی مارتگ۔راجی جنجالءُ جیڑہانی تہا گر ستگ ءُ کباب بوتگ۔تاریخ گواہ انت کہ شاعر وتی گلزمینء را چو دوستیں چکءِ پیمء شاگیں گوانزگء کنتءُ گوں دلءِ جہلانکیاں نازینیتءُ شاعر راجءِ تہا راجیءُ وطنی شعورءِ چراغء بالینیت۔آئیء پہ IBLCءِ ھاترا چہ وتی ایم پی اے فنڈء یک کروڑ کلدار دیگءِ ھم جار جتءُ ادارہ ء را ہروڑیں کمک ءِ سدکی دات۔
	مراگش ءِ دومی بہرء ,,مُلّا فاضلءِ زِندءُ اِزم،،ءِ بابتء بلوچی زُبانءِ زبان زانت،کوّاس ، پولکار،لبزانت ءُ ادیباں وتی وتی نبشتانک ونت انت۔اِشانی تہا سلیم ھمراز ،صادق صباء،سنگت رفیق ،شرف شاد،ڈاکٹرغفور شاد،ڈاکٹر رمضان بامری،اے آر داد،رحیم بخش مہر،ممتاز یوسف،ڈاکٹر گل حسن،غلام فاروق بلوچ،یوسف گچکی ھوارات انت۔اے بہرءِ پاگواجہ یونیورسٹی آف تربت ءِ گوستگیں پرووائس چانسلرءُ انسٹی ٹیوٹ آف بلوچی لینگویج اینڈ کلچرءِ ڈائریکٹر پروفیسر ڈاکٹر عبدالصبور بلوچ ات۔
	دیوانءِ دیما سلیم ہمرازء وتی نبشتانک,,بلوچی نوکیں شائریءِ سرء مُلّا فاضل ءِ اثرات،، پیش کُتءُ گُشت کہ بلوچی نوکیں شائریءِ بندات اگاں 1920ء ءِ دھکء زورگ بہ بیت تہ مارا شئیرانی چشیں گنجے دست کپت نہ کنت کہ چریشانی کُمکء ما نیم اھدی دورءُ ھاس کر مُلّا فاضلءِ شیئری نشان ءُ رندپداں شوھازات بہ کن ایں۔ بلوچی اھدی شائریء چہ گیش فارسیءُ اردو زبانء گوں نزیک انت۔چو کہ اے شئیر مزنیں کچءُ کساسےء کتابی دروشمء نیست انت پمیشکا اے ناسرجمیں شئیراں چہ اھدی شائریءِ رنگاں درجت نہ کن ایں۔بلے 1940ءءِ دھکء وھدے میر گل خان نصیر بلوچی شائریءِ پڑء وتی گاماں ا یر کنت تہ آ ھما شیئری تکنیکء برجاہ دارایت کہ نیم اھدی دورءِ روایت بوتگ۔پرچا کہ آنیم اھدی دورءِ شائراں ھور چہ مُلّا فاضل ء سک باز متاثر انت۔
	سید ظہورشاہ ہاشمی بلوچی لبزانکءِ سیمی دورءِ زبانزانت، ردانک نویس ، شائرءُ مزنیں کواسےءِ بستارء زانگ ءُ پجارگ بیت۔آئیءِ گورء لبز، گالبند، چیدگ، جوڑشتءُ چہرءُ شبینءِ بے کساسیں گنجءُ ھزانگے گندگء کئیت ۔بلے انچو مزنیں گوھر کیمتیءُ گنجءِ بوھگء باوجود سید ہاشمی چہ مُلّا فاضل ءِ لبزیاتءِ اثراں در اتک نہ کنت۔آئی گُشت کہ عطاشاد بلّے کہ نوکی، پدنوکی، ساختیات، پسِ ساختیات، سرئیلزمءُ ترقی پسند جنزاں چہ اثرمند انت بلے آئیءِ شائریءِ بالاد(اسٹرکچر) مُلّا فاضلءِ شیرکنیں ھیالاں گوں مینتگ ءُ اُمبوہ انت۔آ اے گپء وت منّ ایت کہ منی شائریءِ بُت (Statue)مُلّا فاضلءِ ٹہینتگین انت ءُ من بس گوں وتی نوکیں پگرءُ ھیالاں آئی ء راجدائیں گوناپے داتگ۔,,مُلّا پازلءِ شائریءِ تبءُ مئیل،،ءِ سرھالءِ سرا علی گوہر ءِ نبشتانکءِ تہا اے گپّ دیما آرگ بوتگ کہ شائر ھما اِنت کہ آئیءِ گُشتگیں شیئر کرنانی کرن داں است ءُ ابدمان بہ بنت ءُ ہر ھمک اِنسان کہ آھما راجء گوں بندوک اِنت، آئیء را پہ دل یات بہ بنت۔ بلے اے چیزء را ھما وھدء گِندگ ءُ مارگ بیت وھدے کہ ھما شائر ھما راجءِ راجدپتر، مرزبومءُ ھمائیءِ ھاک ءِ وژبوء پہ باز زیبائیء گوں ازمی مُھری ء وتی شیئرء را درشانت بہ کنت۔ مُلّا پازل بلوچی زبانءِ اُولی شائراِنت کہ آئیء بلوچ ءِ راجدپتر، آئیءِ لڈءُ ریچ، جنگ ءُ بِجنگ، سڈءُ مڑاہ ء را پہ دلجمیں ءُ سہرائیں رنگےء پیش کُتگ ۔
	دیوانءِ دیمءIBLCءِ استاد صادق صباء ء ,,مُلّافاضل ءِ شائری ء جوڑشت سازی،،ءِ سرھالء وتی نبشتانک پیش کت ءُ گشت کہ مُلّافاضل ءِ شائری ءِ گران ءُ ابہامی ءِ مستریں نیمون آئی شیئری جوڑشتانی کارمرزی اِنت کہ اودا کس سرھم نہ بیت کہ بازیں جوڑشتے چشکہ ’’زپتیں پوپُل‘‘،’’باڑھی بنگ‘‘،’’برتکگیں بیر‘‘انچیں پُرزوریں جوڑشتاں کہ ایشانی ھواری ء لبزانی تہ ء پُراسراری ءُ پُرلزّتی یے گندگ بیت ’’پوپل‘‘ءِ لبزء را گوں ’’زپتیں باڑھی ‘‘ء ھوارگیجگءُ نوکیں سنچ، بودءُ مانا ودی کنئگ مُلّافاضل ءِ ’’شھلّچہ کاری‘‘ءِ مستریں نشانی انت۔یکیں بندء سہ جوڑشت ءِ ھنرکہ’’زپتیں پُوپل‘باڑھی بنگ‘ءُ برتکگیں بیر‘‘ءِ وڑیں کارمردی مزنیں چیزے زانگ بیت۔شئیرءِ تہ ء جوڑشت سازی ءُ آئی کارمرزی مزنیں ازمکارءِ ازم اِنت کہ ہمک گامء اے اِزم گوں مُلّا فاضلءِ وانگء پد سہرا بیت۔
	دیمترادیوانءِ دیما ڈاکٹر رمضان بامریء وتی نبشتانک,,مُلّا فاضل ءِ شاعریءِ سرا فارسی زبانءِ اثرات،، ونت ءُ گُشت کہ مُلّا فاضل رندءِ عہد ءُ باریگ ۱۲۰۰ہجری ات۔ ہمے زمانگء دستونکءِ ربیّت عربی، فارسی ءُ اردو ء رواج گپتگ ات۔ مُلّائی عہدءِ شاعریءِ بنگپی تپاس ء اے گپ دیما کیت کہ اے دورء گیشتریں شاعر بلوچ راجدپتر ءُ ربیدگءِ ہمراہیء ایندگہ ہمساہگیں راج ءُ زبانانی راجدپتر ءُ ربیّتء چہ اوں آشنا ءُ سرپد بیتگ انت۔ اے ردء حاص ہما واقعاتی شاعری کہ گیشتر گوں عرب ءُ فارسی دودمان(تہذیب)ء سیادی دار انت ، وتی شاعریءِ سرحال ءُ بُنگپ جوڑ کتگ انت ۔اے زمانگءِ شاعریءِ مزنیں بہرے ، اسلامی ءُ نیکراہی کسّہ ءُ واقعاتاں بندوک اِنت۔ مُلّا فاضل ءِ گورا ہم چوشیں بازیں شعر دست کپیت کہ ہمے پُژدراں نویسگ بوتگ انت۔ہمے ہاترا گیشتر گمان بیت کہ آ شعری روایتء آشنا بیتگ انت ءُ دستونک اے زمانگءِ یک نام کپتگیں تہرے کہ عربی، فارسی، اردوءُ ایندگہ زباناں آئیءِ توانائیں روایتءِ شاہدی رسیت۔
	دیوانءِ دیمابلوچستان یونیورسٹیءِ شعبہ بلوچی ءِ استاد اے آر دادء ,,مُلّاپازل ءِ شعری تجربت ءُ تکنیک،،ءِ سرحالء وتی نبشتانک ونتءُ گشت بلوچی لّچہ کاری ءِ دومی دورء شاعرانی مزنیں لڈءُ رلی یے گندگ ء کیت ،بلے اے لڈءِ تہ ء جام دُرّک،مست توکلی ءُ مُلّاپازل ھماشاعرانت کہ ہرکس ء وتی جتاھیں درشاندابے ھست۔ہمے جتاھیں درشانداب ءِ منّت ء اشاں نہ ایوکء مرچی ھم منگّ بیت، بلکیں اشانی سرء نویسگ ءُ گپّ ھم گیشتر بوتگ۔مزنیں شاعرے ءِ یک نشانی یے ھم ھمیش اِنت کہ آئی ءِ سرء گپّ جنگ کدی ہلاس نہ بیت۔مُلّاءِ گوراشہ مریدءِ ربیّت ءِ ہمراھی ء کیّاءُ سدوءِ شعرانی رنگءُ دروشم ھم گندگ بیت،بلے مُلّاء ادء گزران نہ کرتگ ءُ نہ اوشتاتگ،وتی جتاھیں درشاندابے دیم ء آورتگ کہ چِدءُ ساری کلاسیکل شعری ربیّت ءِ تہ ء اے رنگیں ترزگندگ نہ بیت۔مُلّاپازل ءِ شعری تجربت ءِ تہ اوّلی چیز کہ آئی ء ایندگہ شاعراں چہ جتاءُ گستا کنت آآئیءِ بُنگپّ(موضوع)ءُ سرھالءِ بازی انت۔ 
	سیمینارءِ دیما بلوچستان یونیورسٹیءِ شعبہ بلوچیءِ استاد رحیم مہرء ,,فاضل ءِ شاعری ءِ ازمی تک ءُ پھنات(علمِ بدیع ءِ پژدرء)ءِ سرھال ء وتی نبشتانک ءِ تہا گُشت کہ مُلّافاضل ءِ مزنی ءِ بازیں سوب است انت،یکے آئی بنگپ انت،آئی بازیں انچیں سرحال ءُ بنگپ وتی شعرانی بہرجوڑکرتگ انت کہ چہ آئی پیسر کس ء نہ گُشتگ انت۔دومی آئی بیان وڑ یاپیشکش اِنت۔آئی ء وتی شعری درشان ء پہ بازیں شعری تجربت کرتگ شعری جوڑشت ٹاہینتگ ءُ انچیں فصیح ءُ بلیغ ایں رنگے ء وتی شعر گشتگ انت کہ معناءُ بزانت ءِ نوک نوکیں تلگ دیمااہتگ انت۔راستے کہ شاعری ء سرحال ءُ بنگپ ءِ وتی ارزشت ءُ بستارے است بلے شعر گوں بنگپ ء مزن نہ بیت،بلکیں شعر ء مزن کنوکیں چیزآئی پیشکش ءُ بیان اِنت۔ فاضل ءِ یکتائی آئی درشانداب ءِ تہا اِنت،آئی گچینی لچہ ہما انت کہ چہرءُ اشارتی رنگ ء انت۔آئی شعری ازم ءِ اصل جوہر ءُ چہ وتی ہمسریں شاعراں دیگری ءِ رازاوں ہمے جتائیں درشانداب ء گوں بندوک اِنت۔
	دیوانءِ دیما ,,مُلّا فاضل ءِ درشانداب،،ءِ سرھالءِ سرا شرف شادء تران کنانء گُشت کہ مُلّا فاضل ، مُہکمیں ساچشت کارےءِ بستارء ، جتاءُ گچینی درشاندابےءِ واہند اِنت۔مُلّا فاضل ءِ درشاندابءِ تہا تہی عنصر، دری عنصر ءُ دور ءُ زمانگءِ اثر،اے سئیں جُز ءُ بہر پدریں وڑے پولگ بوت کن انت۔ آئیءِ درشانداب آئیءِ ذہنی ءُ روحانی مردمےءِ عکس انت۔ ماں ایشیءِ تہا مُلّا فاضلءِ شخصیت ءِ درستیں رنگ ءُ دروشم درا بنت۔ بازیں چیز آئیءِ وھد ءُ زمانگءِ تب ءُ مئیل ء دپ ورانت ، بازیں چیز آئیءِ ذاتء ِ تب ءُ مزاجءِ بہر انت۔
	ڈاکٹر واحد بُزدار وتی نبشتانک,,مُلّا فاضل ءُ آئی اہدءِ شائرانی دیم پہ دیمی وانشت،،ءِ تہا گُشیت کہ وہدیکہ پگری ءُ لیکہی ھسابء اگاں ما آ وہدءِ شائری ء چارءُ تپاسیں گڈا اِے ھبر دیما کئیت اِنت کہ آوہدءِ شائری وتی چاگردی ویل ءُ واکیہ ءُ ھمروچیگیں راستیانی منّت وار درا بیت اِنت ءُ ھمے روایت چہ بندات ء بلوچی شائری ء گوں بندوک اِنت۔پرچا کہ وہدیگیں بلوچ راجمان ءِ تہاشائری ءِ مول ءُ مراد ءُ کردءُ کار چہ ذاتی ءُ تہی توکی درنگازی ء زیات ڈنیگی(objectivity)ءُ رسانکی (Communicative)کردے ءِ واھند ات ءُ ساچشتی (Structural)مٹی ءُ سٹی ءُ نوکیں درشاندابی وڑ ءُ پیمانی نسبت ء آوہدءِ شائری ءِ تہا بنگپ ءُ مواد ءِ مزنیں ارزشت ے ات۔آ گُشیت کہ اِے بُرزی جُست ءُ پرسانی شم ءُ شینک ء 
اگاں مامُلّافاضل ءُ آئی ھمسریں ءُ ھم زمانگیں شائرانی پگر ءُ ازم ء بچاریں گڈافارسی ءُ عربی زبانءِ گال ءُ گالبندانی پیوندکاری(crafting)ءُ فارسی شبین ءُ چہرانی کمائیگ(treatment)اِے وہدءِ درسیں شائرانی گوئر ء یکیں پیم ء گندگ بیت۔
	 سیمینارءِ دیما ,, چہ مُلّا فاضلء رند بلوچی لبزانکءُشاعریءِ رنگءُ رواج،،ءِ سرھالء غلام فاروق بلوچء وتی نبشتانک ءِ تہا گُشت کہ مُلّافاضلءُ آئیءِ ہم دوریں شائرانی چرے دنیاء روگء قریب یک سدءُ پنجاہ سال گوستگ ءُ گمان ایش اِنت کہ آھاں وت یا آھانی نزیکیں مردماں آھانی شئیر ءُ گفتار نبشتہ ھم کتگ انت بلے ہمے کسانیں وھدءِ گوزگء رند چمے شائراں چیزے ءِ شئر ءُ گفتار و پہک گار انت ءُ ہما ھانی کہ پہ ماسر بوتگ انت آھم کپّی چُنڈی، ناسر جم ءُ بے وڑ انت۔ منی نّزء پہ قومےء اے یک مزنیں بدقسمتی ءِ ھبرے کہ آئیءِ لبزانک ءُ شائری ءِ انچوکیں مزنیں بہرے گار ءُ بیگواہ بہ بیت ءُ قومءِ زندگیں فرزند پہ بے پروائی بہ نندنت ءُ بچارنت۔ منی ھیال ء مئے پٹءُ پولکارءُ زبان زانتانی دیمءِ مستریں چیلج ءُ ہمیش اِنت کہ اگں آھانی دستا پانزدھمی ءُ شانزدھمی کرنءِ شیئری مڈیانی شوھاز کاری بوت نہ کنت تہ کم چہ کم سدءُ دوسد سال ساری ءِ اے قومی گنج ءُ ملکت ءِ دستا آرگ ءُ پلگارگ ءِ واستا گام گیج بزورنت ۔ اے دوسے سد سالانی شئری خزانہ ءِ تہا بلوچی زبانءِ لوز، مِسال، بتل، لیکہءُ ترکیبانی ھما مڈی است انت کہ چریشی ءِ برکتء بلوچی زبانءِ ردوم ءُ دیمروئی ءِ کار جوانیں بنیادانی سرء بوت کنت۔ 
	دیوانءِ دیمء واجہ یوسف عزیز گچکیء ماں ,,بلوچی شائریء مُلّا فاضلءِ ارزشت و بالاد،،ءِ سرھالءِ سرا وتی نبشتانک ونتءُ گُشت کہ مُلّا پازل ہم چوش کہ ہمے دورءِ پارسی و عربی وانندگیں، زانتکار ءُ پراہ ءُ پیچیں پگری مارشتانی واجہ ات۔آئیء گشت کہ تن حدےء کہ من بلوچی شائری ونتگ دیستگ ءُ تپاستگ تہ من گوں ستک ءُ یکینء اِے گپء جت کناں کہ مئے اھدی شائریءِ پدی ایں درھچ و باریگء مُلّا پازلءِ بالاد چو کوہیں کلاتےء رستہ و برز اِنت۔ آئیءِ گالانی گوئشتن، ایشانی ردوبند ءُ کماھگ، شبین و دروشم، گوناپ گری ءُ گالبندی ماں زیمرکشی ءُ چاگردی عکس گری وتی مٹ و درور نہ ایوکء وت اِنت بلکیں من گوئشاں نیست کسے کہ گوں آئیء ہم کوپگی کت بکنت۔ مُلّا پازلءِ ڈکشن اچے درستاں جتا اِنت۔ آکہ گال ریچء کپیت تہ لبز چو کماتگیں مرواردء آئیءِ دستء چو لیبروکیں کودکےء چمان بنت۔مُلّا پازل بلوچی شائریءِ ہما اولی شائر اِنت کہ آئیء بلوچی شائریء را نوکیں گوناپے دات۔ یک جتائیں و نوکیں راھے شون دات۔ پہ درور من شمے دیمء ایر کناں چوکہ، ہتلی، کہربائیں ہنگ، پیاپیں ترونگل، گرکی تل، جبراکیں سہیل، گسدگوار، جاڑیں چراگ، ماول و مہ گونگ، کاگدیں بادگیر، اندیمیں گرک، رتب، ٹیٹلی گُل گرک، مرگِ زریں، حونی ایں رنگ، شدریں آہوگ، چاچڑیں ٹیک، گولہی گولاں، سچوئیں شیشار، آلھیں بیک، سیلہی نود، شترانجیں سودا، گوات جتیں مل یا ہمے رنگیں دگہ سداں شبین و شبینہی چہر و دروشم کہ آئیءِ شائریءِ تہہء گام پہ گامء ءُ بند بندء گندگ بنت۔ کہ اِے رنگیں شبین ہما باریگءِ اندگہ شائراں گوں سک کم گندگ بیت۔
	دیوان ءِ گڈسرا ڈائریکٹرIBLC پروفیسر ڈکٹر عبدالصبور بلوچء تران کنانء گُشت کہ فاضل شُناسیءِ بابتء اے یک گونڈیں جہدے کہ ایشی ءِ بنگیج مُلّا فاضل چئیر ء کتگ۔ما سرپد باں کہ مزنیں ھدّےء ما اے بابتء سوبین بوتگ ایں۔آئی گُشت کہ اے یک بنداتے بوتگ ءُ اے درچ الّم ء دیما روت۔آئی درستیں بہر زوروکانی منّت گپت۔ مراگشء یونیورسٹی آف تربتءُ IBLCءِ نودربر،شائر ، لبزانت، ندکار، حوالکار،چاگردی سروکءُ ورکرز،ءُ تیوگیں پارٹیانی ضلعی جہگیراں ھوار مزنیں کِساسےء زالبولاں ہم بہر زرت۔

کسّ تئی گفتاراں نہ کنت شکّے

	بلوچی نوکیں لبزانکءِ بنداتی زمانگ ء بلوچ شاعر ءُ لوزانتاں یک پلّو ئے بلوچی نویسگ ءُ زبان راہبند ءِ اڑانی نیمگا دلگوش دیانء نوکیں تہر ءُ لبزانکی چاڑ ءُ مئیل آنء بلوچیءِ دامنء جاگہ دئیگ ءِ ربیّت ایر کت تہ دومی پلّوء بازیں نویسکار وتی عہدی لبزانکی مڈیانی درجنگ ءُ دیما آرگءِ کاراں دلگوش بوتنت۔ بلوچی عہدی شاعری، گیدی شاعری، گیدی قصہ ءُ داستان، چاچ، بتل و گالوارءُ ایندگہ بازیں گاریں چیزانی بابتء پٹ و پولی کارے ءِ بنگیج کنگ بوت۔ سری مردمانی جہد ءُ جکانسریء بلوچی عہدی لبزانکءِ بازیں گار و گوریں مڈی کہ مردماں وتی ڈوبراں سامبتگ ءُ پہریز اتگ اتنت کتابی صورتء دیما آرگ بوتنت۔
	 سری زمانگءِ ایندگہ مردمانی تہا واجہ بشیر احمد بلوچ ءِ نام اے حاترا حاصیں بستارے داریت کہ آئیء وتی پولکاری جہداں گوں چیزے انچیں اہمیں کار کت کہ بلوچی زبان ءُ لبزانکءِ تاریخء آئی ابدمانیءِ مانزمان انت۔ جام درک، ملا فاضل ءُ ملا قاسم ءِ بازیں شعر آئی چِت ءُ یکجاہ کرت ءُ کتابی دروشم داتنت کہ مزن ارزشتی کار لیکھگ بنت۔ جام درکءِ چیزے شعری دروشم انگریز پولکار لانگ ورتھ ڈیمز ء وتی کتاب A popular poetry of balochies ءِ تہا جاگہ داتگ ات بلے مکران دمگءِ اے نامی ئیں شاعر ملا فاضل ءُ ملا قاسم ءِ شعری دیوان اولی وارء واجہ بشیر احمد بلوچ ء کتابی صورتء دیما آؤرتنت۔ ملا فاضل ءِ شعری دیوان ’’ شپ چراگ ‘‘ ءِ نامء ۱۹۶۸ء ء چہ بلوچی اکیڈمی کوئٹہ ءِ نیمگا چھاپ کنگ بوت۔ اے کتابءِ پیشگال ہم واجہ بشیر احمد بلوچ ء وت نبشتگ کہ ایشیءِ تہا آئیء ملا فاضل ءِ زند ءُ ازم ءِ بازیں تکانی بابتء اوں وانوک ء سرپدی داتگ۔ اے وڑا ما گشت کنیں کہ فاضل ءِ شعری دیوانءِ چھاپ کنگءِ ہمراہیء واجہ بشیر احمد آ اولی مردم انت کہ آئیء فاضل ءِ شعرانی سرا وتی حیال ءُ لیکہ ءُ تاثر دیما آؤرتنت ءُ فاضل پولیءِ یک راہءُ درے پاچ کنگءِ جہد کرت۔ چدءُ پد اے کار جوانیں وڑےء دیما برگ نہ بوت۔ چل سالءِ دراجیں مدتےء پد فاضل ءِ بابتء پٹ و پولی کارے ’’ درپشوکیں سھیل ‘‘ ءِ دروشم ء واجہ فقیر شاد ء دیما آؤرت۔	 
	 ’’ درپشوکیں سھیل ‘‘ ءِ تہا فاضل ءِ دہ گیشیں شعرانی ہواریء آئی بازیں مجلسی شاعری اوں گوں واقعاتی پژدراں دیما آرگ بوتگ کہ یک حسابےء گیشی زانگ بنت ۔ اے دوئیں کتاباں ابید فاضلءِ بابتء مارا سید ہاشمیءِ کرتگیں کارےءِ اوں شون رسیت کہ ’’شھلچہ کار ‘‘ ءِ نامء سید ہاشمی اکیڈمی ءِ پُتینک آں کپتگ۔				اے کتاب ’’ ملا فاضل زند ءُ ازم ‘‘ کہ شمے دستان انت۔ فاضلءِ زند ءُ ازمءِ بابتء گوستگیں شست سالانی تہا نبشتگیں نبشتانک انت کہ جتائیں تاک ءُ ماہتاکانی تہا چھاپ ءُ شنگ بوتگ انت نزّ آرگ ءُ یکجاہ کنگ بوتگ انت۔ اے دُرستی سی ءُ دو نوشتانک انت کہ ایشانی تہا دو پیشگال ہم ہوارانت یکے چہ ’شپ چراگ‘ ء زورگ بوتگ کہ واجہ بشیر احمد بلوچ ءِ نبشتگین انت، دومی ’درپشوکیں سھیل‘ ءِ پیشگال انت کہ فقیر شادء نبشتگ۔	
	اے توامیں کاراں ما فاضل پولیءِ بابتء بنداتی کار گوشت کنیں۔دنیگہ نے فاضل ءِ زند ءِ بابتء چوشیں حاصیں زانتکاری یے رسیت ءُ نیکہ آئی ازمءِ تک و پھتات جوانیء گیشینگ بوتگ انت۔ دنیگہ مئے پولکار فاضلءِ بُوتن ءُ مرگءِ سن ءُ تاریخءِ سرا تپاک گندگ نیاہنت۔ فاضل ءِ بُوتن ءِ تاریخ ءِ بابتء گیشتر قیاس کنگ بیت ءُ اے درگتء آئی لچہ ’شدریءِ ھار‘ ء چے آئی عمر و سند ءِ گیشینگ ءِ جہد کنگ بوتگ۔ اے توامیں قیاس آنی بندر آئی اے شعر انت :
چار ات ءُ چار شمبے ات ماہء ربیع الاولاں
ہجرتءِ دوازدہ صد ءُ بیست ءُ نُہ ات صاحبدلاں
	واجہ بشیر احمد ء وتی پیشگال ءِ تہا نبشتگ کہ بگندئے اے شعرءِ نویسگءِ وہدء فاضلءِ عمر بیست و سی سالءِ نیامء بوتگ۔ہمے قیاس دیمترء ہمک نبشتہ کارء دیما آؤرتگ۔ واجہ فقیر شادء ہم فاضلءِ بوتنی تاریخ چہ ہمے شعرء قیاس کرتگ، بلے اے درگتء کسے ہم پکّائیں و دلجمیں سن و تاریخےء رست نہ بوتگ۔ ہمے پیما فاضلءِ رفتنءِ سن و تاریخ ءِ سرا ہم مئے پولکار تپاک گندگ نیاینت۔ شگر انت کہ اے درگتء ملا قاسم ء وتی راجی اُگدہ پیلہ کنانء فاضل ءِ مرگءِ ھجری سن و تاریخ آئی قبرءِ شکّءِ سرا نبشتگ۔ نیکہ بگندے اے بابتء اوں مئے گورا بید قیاس ء دگہ ہچی مبوتیں۔ بلے ہمے ہجری سن و تاریخ اوں عیسوی حسابء جتا جتائیں رنگ ء نویسگ بوتگ۔ سید ہاشمی ایشیء گوں ۱۸۶۲ء عیسوی ء ہمدپ کنت۔ وہدیکہ فقیر شاد ایشیء ۱۸۴۹ء عیسوی نویسیت۔ آئی گشگ ءِ ردء ملا فاضل ءِ ادیرہءِ استیں سنگانی سرء ۱۸۵۴ء عیسوی نبشتگ۔ اے وڑا ما بچاریں تہ سئے ایں عیسوی سالانی تہا مزنیں تپاوتے گندگ بیت۔ اگں ما ۱۲۷۰ ھجری ء گوں عیسوی سال ء ہمدپ بکنیں تہ فقیر شادءِ کشتگیں تاریخ مارا راست گندگ کیت ، وہدیکہ سید ہاشمی ءِ وڑیں کواس ءُ زانتکاریں مردمے ء باریں کجام علت ءُ سوبانی پدء ۱۸۶۲ ء نبشتگ کہ اے سن گوں ۱۲۷۰ ھجری ء دپ ورگء نہ انت ءُ اے دوئیں عیسوی تاریخ آں فقیر شاد ہم رد کنت۔ اے درگتء اے کتابءِ تہا ورنائیں کواس ءُ دینی زانتکار واجہ یونس انیس کُلّانی ءِ نوشتانکء چہ مارا شمسی تاریخ ءِ بابتء اوں شون رسیت۔ واجہ انیسء سید ہاشمی ءُ فقیر شادءِ عیسوی تاریخ ء را رد گُشانء شمسی تاریخ ءِ حسابء گوں Practical اے گپءِ منّارینگءِ جہد کرتگ کہ فاضل ءِ قبرءِ شکّءِ سرءِ نبشتگیں عیسوی تاریخ کہ ۳۰ مئی ۱۸۵۴ انت، راست و برابر انت۔	 
	زانگ نہ بیت کہ اے درگتء راستیں ءُ پکّائیں عیسوی سن و تاریخ کجام انت۔ باید کہ اے درگتء نوکیں پولکاری بحث ءُ تران یے بنگیج کنگ بہ بیت ءُ اے اہمیں اڑءِ گیشینگء پہ راہ ءُ درے پاچ بہ بیت ءُ ایشی ہمراہیء باید کہ ملافاضلءِ بُوتن ءِ تاریخ ءِ سرا دلجمیں پولکاری یے بوتیں تاں بلوچی زبانءِ اے نامی ئیں شاعرءِ بوتنءُ مرگءِ دلجمیں سن و تاریخے وانوکانی دیما بیاتکیں۔
	ملا فاضل کہ بلوچی شاعریءِ ’شھلچہ کار‘ ، شاعرانی تاجدار‘ ءُ دگہ بازیں نام آں یات کنگ بیت۔ داں مروچیگء نہ آئیءِ زندءِ تک و پھنات جوانیء گیشینگ ءُ دیما آرگ بوتگ انت ءُ نیکہ آئی شاعری استیں لسانی ءُ نگدی لیکہ ءُ لوٹانی پدء چکاسگ ءُ پارسنگ کنگ بوتگ۔ مئے گیشتریں نگدکاراں فاضل ءِ شاعری بُن گپّی جہتء معنا کنگ ءِ جہد کرتگ آئی شعری ازمءِ نیمگء حاصیں دلگوشی دئیگ نہ بوتگ۔ آئی شعری محاسن، چہر ، شبین، چیدگ، اشارت، تلمیح ءُ ایندگہ شعری صنعتانی گیشواری کنگ بوتگ ءُ نیکہ آئی لسانی تجربت ءُ شعری جوڑشتانی نیمگا دلگوشی دئیگ بوتگ۔ آئیءِ مزنیء و ہمک کسان ءُ مزن منّ ایت بلے آئی مزنیءِ بندریں سوب چی ایت اے درگتء چوشیں کارے دیما نیاہتگ۔آئی شاعری بلوچی شعری ربیّت ءُ چہ وتی ہمسریں (ہم عصر) شاعراں چتور جتا ءُ گستا انت اے درگتء اوں چوشیں نگدی مئیل ءُ لیکہ ءُ آسرے دیما آرگ نبوتگ کہ وانوک ء سرپدی یے برستیں۔واجہ غنی پہوالءِ نبشتانکء در کہ آئیء ملا فاضلءِ یک لچہ یے گوں مزن جہد ءُ جکانسری حالص ازمی بنیاتء عملی نگدءِ صورتء چکاس اتگ ءُ جوانیں مثالے ایر کرتگ۔			 
	اے کتابءِ تہا ۱۹۵۰ ء ء ایدیم داں ۲۰۰۹ء ء ملا فاضل ءِ سرا ہرچی کہ نویسگ بوتگ چہ جتائیں تاک و ماہتاکاں زیرگ ءُ یکجاہ کنگ بوتگ انت۔ چیزے نوشتانک کامریڈ واحد بلوچءِ پُتینکاں دست کپتگ کہ ماہتاک زندمانءِ ’فاضل نمبر‘ ء پہ نویسگ بوتگ انتنت کہ چیزے ھلّتانی سوبء چھاپ کنگ نہ بوتنت ۔چوشکہ سرء گُشگ بوتگ کہ اے کتابءِ تہا دو پیشگال اوں ہوار انت کہ چہ ’شپ چراگ‘ ءُ ’درپشوکیں سھیل‘ ء زورگ بوتگ انت۔ایشاں ابید سی ءُ دو نوشتانک انت کہ گوستگیں شست سالانی نیامء بلوچی زبانءِ کلانہیں لبزانت ءُ نگدکار ءُ ورنائیں شاعر ءُ زانتکاراں نویس اتگ انت۔ ایشانی بستار ءُ ارزشت چوش جوڑ بیت کہ اے پہ فاضلءِ زند ءُ ازمءِ سرپدیء داں مزنیں حدےء مئے کمکء کن انت۔				
	اے کتابءِ نزّّآرگ ءُ یکجاہ کنگءِ بُندریں سوب ایش انت کہ ملا فاضل ءِ وڑیں اہمیں لچہ کارےءِ بابتء بلوچیءِ وانوک آں یک انچیں کتابے دست بہ کپیت کہ آنہی تہا فاضلءِ زند ءُ ازمءِ جتائیں تکانی بابتء جوانیں زانتکاری ءُ سرپدی یے برسیت۔ باید و ہمیش ات کہ فاضل ءِ وڑیں مزنیں ازمکارےءِ ازم ءِ بابتء بلوچی نبشتہی لبزانکءِ اے شستیں سالانی تہا دلجم ءُ الکاپیں نگدی ءُ پولکاری کار دیما بیاتکیں بلے ایشیء بلوچی زبان ءُ لبزانکءِ بدبھتی بہ گشئے یا بلوچی نبشتہ کارانی کم واکی کہ اے نیمگا حاصیں دلگوشی دات اِش نکرتگ۔ راستی ہمیش انت کہ بلوچ راج، بلوچی زبان، گیدی شاعری، گیدی قصہ و داستان، عہدی شاعری ءُ بلوچی لبزانکی تہرانی ہمرائیء بلوچ عہدی شاعر(زانتگیں) ءُ آہانی ازمءِ بابتء دنیگہ ما بنداتی کار اوں کرت نکرتگ انت۔ شست سالءِ مزنیں مدتےءِ گوزگء پد ہم ما چوش نویسگء لاچاریں کہ اے کار ملا فاضل ءِ بابتء بنداتی کارئے۔ بگندئے چدءُ پد فاضل پولی ءِ نوکیں راہءُ درے پاچ بیت شالا انچوش بات۔		
	گُڈ سرء چیزے مردم ءُ ادارگانی ذکر کنگ ہژدری سرپد باں۔ اگں مروچی سید ہاشمی ریفرنس لائبریری مبوتیں تہ بگندئے اے وڑیں کارانی سرجم کنگ مئے وڑیں کم واکاں پہ یک وابے بوتیں۔ اگں بلوچ جھد کارکامریڈ واحد بلوچء اے کتابءِ چھاپ کنگءِ راجی اگدہ وتی کوپگاں مہ زرتیں تہ بگندئے اے کتاب شمئے دستاں مبوتیں ۔ بلوچ شاعر ءُ لبزانت واجہ غنی پھوال ء اے کارءِ سرجم کنگء گام پہ گام وتی شور و صلاح ءُ دلبڈی داتگ انت کہ لائک ستا انت۔ ہمے پیما سنگت جمیل امام ءُ اختر قاضیءِ دزکمکی ءُ کمک پہ من سکینےء کم نہ انت۔ اے کتابءِ سرتاکءِ عکس برکت اللہ ء ٹاہینتگ کہ فاضلءِ شبین انت۔آئی منت واراں کہ پہ کتابءِ ٹائیٹل ء شکساتگ ئے۔ 		 
	امیت انت کہ فاضل پولی ءِ درگتء اے کتاب بلوچیءِ وانوکانی حاترا یک گنجیں ٹیکیء کم نہ بیت۔						
			رحیم مہر بلوچ 
			پنجاب یونیورسٹی لاہور
			15-10-2010 



دومی چھاپءِ پیشگال

	منی کتاب ’ ملا فاضل زند ءُ ازم‘ سال ۲۰۱۰ ء چاپ ءُ شنگ بوتگ ات۔ آ وہدی فاضلءِ شاعریءِ دو کتاب ’شپ چراگ‘ ءُ ’درپشوکیں سھیل‘ چاپ ءُ شنگ بوتگ اتنت۔ من وتی پیشگال ءِ اندرء ہمے دوئیں کتاب ءُ سید ہاشمیءِ کتاب ’ شھلچہ کار‘ ءِ ذکر ہم کرتگ ات۔ مروچی ۲۰۱۵ ء جاورحال دگہ وڑانت، بزاں اے پنچ سالاں فاضل زانتی ءِ کار ہم دیمروی کرتگ ءُ اے درگتء مارچ ۲۰۱۳ ء سید ہاشمیءِ بے دروریں پٹ و پولی ءُ نگدی کار ’ شھلچہ کار‘ ءِ چہ سید ہاشمی اکیڈمی گوادرءِ نیمگء چاپ ءُ شنگی انت۔ ہمے سال بزاں ۲۰۱۳ ء فقیر شاد ءِ پولکاری کتاب ’درپشوکیں سھیل‘ءِ گوں نوکیں اکھرّ نوکیں پولکاری دروشماں دوار شنگی انت۔	 
	سید ہاشمی اکیڈمی ء سید ہاشمی ءِ گیشتریں اکھرّ چاپ کتگ انت۔ چیزے دوار چاپ کتگ ءُ چیزے انگت پشکپتگ۔ اکیڈمیءِ چہ درستاں مستریں اکیڈمک کار ’سید گنج‘ ءِ چاپ ءُ شنگی انت، اے مزن ارزشتی ایں کار سید ہاشمی ءِ رفتن ءِ بیست ءُ دو سالء(۲۰۰۰) رند سرجم کنگ ءُ شنگ کنگ بوت۔ اے میانء بازیں تژن ءُ بہتام اکیڈمی ءِ سرکردہاں سگ اِت بلے وہدے ’سیدگنج‘ چاپ بوت تہ زانگ بیت کہ اکیڈمی ءِ ذمہ واراں پہ کجام واری ءُ جنجال گوں چونیں سائنٹفک رنگےء چونیں بے دروریں کارے سرجم کتگ ات۔ ہمے پیما وہدے ’شھلچہ کار‘ کہ چاپ ءُ شنگیء پد مئے دستاں کپت تہ اندازگ بوت کہ سید ہاشمی اکیڈمی ءِ ذمہ وار ءُ باسکاں گوں کجام ہورت نگاہی ءُ مہر ءُ واہگے سرجم کتگ۔ ماگشت بئیں کہ شہکردیں سید ہاشمی ءِ اے ہردوئیں راجی امانت سید ہاشمی اکیڈمی ءِ نیکدلیں ءُ ھزمت کشّیں اگدہ دار ءُ باسکاں گوں مزن مہر ءُ واہگ ءُ سائنٹفک رنگےء راجء سر کتگ انت۔	 
	سید ہاشمی ء ’شھلچہ کار‘ ءِ سرا کار وتی مندءِ تروتاب (۱۹۵۴) ءِ میان ء بندات کرتگ ات ءُ کساس دہ سالءِ دراجیں مدتےء اے کار سرجم کتگ ات۔ کتابءِ پیشگال ’’ شھلچہ کار ملافاضل ءِ زند ءُ ازم ‘‘ ءِ سرحالء نبشتگ کہ گُڈی ء ۱۹۶۴ ءِ سال نبشتگ۔ چوشی گشت بیت کہ بلوچی زبان ء اولی مردم سید ہاشمی انت کہ آئیء نہ تہنا ملا فاضلءِ قبر درگیتکگ بلکیں آئی شعرانی درجنگ ءُ گیشواری ءِ کار اوں ہمائیء کرتگ۔ سید ہاشمیء ملا فاضل ءِ ادیرہ وتی مند ءِ تروتاب (۱۹۵۴) ء درگیتکگ، آ زمانگء ملافاضل ءِ ادیرہ ءِ جاورحال چون بیتگ اے درگتء سید ہاشمی ءِ زبانی اش کن اِت۔	 
’’ ۱۹۵۴ ء من وت مند ء کہ شتاں منی اولی جست شھلچہ کارءِ مانش ئیگ ات۔ من پہ اے گپء سک پدرد بوتاں کہ چہ مندءِ جندءِ مردماں یکےء ہم منی اے جستءِ پسو نہ دات ھچ کسء نزانت کہ اے درگالیں گسد گپتاریں بلوچی شھلچہ کارءِ مانش کجا انت۔ گڑا منی برات گونگیں دوست واجہ قاضی محمد عبداللہ ء کہ آ وھد ء مندءِ تحصیلدار ات من ھمراہ کرت ءُ پہ مانشاں رھادگ بوتیں۔ اناگہ ء یک ویرندان ءُ انچیں مانشےءِ کرّء اوشتات کہ آئی سرون ءُ پادون ءِ شک کپتگ ات انت گورباسک ءُ سرون ءُ پادون ءِ دگہ سِنگ شنگ ءُ شانگ ءُ سر پہ چک ات انت۔۔۔۔۔۔ من پہ ادب اے آریپیں لچہ کارءِ پاکیں مانش ءِ کپتگیں شک گوں دوئیں دستاں چست کرت، دانکہ ھاک ءُ دنزاں انچوش برتگ کہ درچتگیں نبشتگ وانگ ھم نہ بوت۔‘‘(۱)	 
	اے سید ہاشمیءِ مزن گندی بوتگ کہ آئیء اول شرطء ملا فاضل ءِ زند، آئی ادیرہ ءُ لچہانی درجنگءِ کار دستء زرتگ، فاضل ءِ شعرانی ارزشت ءُ بستارءِ سما انت کہ آئیء مندءِ تروتاب کرتگ۔ وتی وسیں جہداں آئی زند ءُ شاعریءِ مزنیں بہرے ءِ پد جنگ ء سوبین بیتگ ءُ دگہ باز چیز پشت کپتگ، ہمے نیمگء اشارہ کنانء سید ہاشمیء نبشتگ کہ 	 
’’آئی پیداک بیگ، رُدگ ءُ مزن بیگ ءُ پیر بیگءِ زندمانیءِ اے دراجیں سات ء کجام کجام سرکپ ءُ ایرکپ، کور ءُ دریا یا کوہ ءُ کنڈگ گوازینتگ ءُ مٹّاتگ انت ما ہچ زانت نہ کنیں۔‘‘(۲)	 
	ہما نزانگ انت کہ داں روچ مروچیگء برجاہ انت، ما داں مروچیگء زانت نہ کنیں کہ آئی ودی بوہگءِ پکّائیں سن و سال کجام انت، آئی زند ءِ بابتء ہم چوشیں گنجیں سرپدی یے دیما نیاہتگ۔	 
	سید ہاشمی آ اولی بلوچ لبزانت انت کہ آئیء فاضل ءِ ادیرہ درگیتکگءُ آئی قبر ءِ شک ششتگ ءُ صاف کرتگ ءُ آئی اکس ہم کش اتگ ءُ پہریز اِتگ۔سید ہاشمی ء ملا فاضل ء ِ مرگ علت ءُ سوب چوش دیما آؤرتگ:	 
’’منی نبشتگ ءِ پرمان ء ملا گرمپگ ءِ نادراھی ء بیران بوتگ پرچا کہ آئی سرون ءِ شک ءِ سر ء نبشتگ اِنت’’بعلت جُدری‘‘بزاں گرمپک ءِ نادراھی ‘‘ء ۔تازی (عربی)زبان ء ’’جُدری‘‘گرمپک ء گوش انت ،بلے واجہ بشیر جان ء نبشتگ کہ ’’نیم سر‘‘ءِ نادراھی ء بیران بوتگ۔(۳)	 
	سید ہاشمی ء وتی کتابءِ پیش گال ء ملافاضل ءِ زند ءُ آئی شعری ازم ء ر اجتائیں سرحالءُ بنگپانی ردء تپاس اِتگ،اے درگت ء آئی ’درآمدیں گال ‘ءِ سرحال ء فاضل ءِ شاعری ء دری لبزانی تپاس کرتگ ءُ ُ اے گپ دیما آؤرتگ کہ آزمانگ ء عربی ءُ فارسی زبان ءِ لبزانی کارمرزی یک لس ربیتے ءِ دروشم ء است بوتگ،فاضل ءِ گورا اے ربیت ءِ درشان ءِ ازمی دروشم گیش رژنا اِنت۔ہمے پیما آئی شعرانی رد ء ’بنگیج‘ءِ سرحال ء آئی شعربندات کنگ ءِ ازم ءُ جوہر دیما آؤرتگ،اے رد ء شعر ءِ بنگیج ء ’بیا‘ءِ کیف ءُ تاثر ءِ سرا تران کنان ء آئی عربی شاعرامرالقیس ءِ مثال داتگ،آئی رِد ءُ پیشردءِ علم ءُ ہنر ءِ سرا تجزیاتی رنگ ء گپ جتگ۔’ھم درور ءُ ھمتواریں گال‘بلوچی گال ،لچہ کاری ءُ بلوچی زبان ‘’بلوچی گال‘نھمتلی ءُ جور جوابی ءِ سرحال ء سید ہاشمی ء فاضل ءِ شاعری ءِ جتائیں تک ءُ پہناتانی سر ء نگدی دروشم ء گپ جتگ۔سرءُ بن بنندجاہ ‘ءِ سرحالء فاضل ءِ زندءِ بابت ء شون داتگ۔	 
	’شھلچہ کار‘ءِ ارزشت چوش ہم گیش بیت کہ اے کار کساس شست سال پیسر سرجم کنگ بیتگ،پمیشکہ اے گمان ءُ امکان است بیت کہ شعرچہ مروچیگ ء شرتریں ڈولے ء است بیتگ انت،چہ ہما مردماں کہ شعر گوشدارگ ءُ نبیسگ بیتگ انت،آہانی نام ءُ ہند ءُ جاہ ءُ رمس ءِ ہم دئیگ بیتگ ۔	 
	’شپ چگراگ ‘،’درپشوکیں سھیل‘ ء پد نوں سید ہاشمیءِ اے بے گنجیں ٹیکی ’شلھچہ کار‘ءِ شنگی پہ ملا فاضل ءِ سرپدی ء مستریں کمکے بیت کنت۔	 
	فقیر شاد ءِ رد ءُ بندداتگیں کتاب ’درپشوکیں سھیل‘اولی وار جنوری ۲۰۰۲ء چاپ بیتگ ات۔اے کتاب ءِ وانگ ءُ چارگ ء پد ماہمے گشتگ ات کہ فاضل پولی ءِ کار چہ بشیر احمد بلوچ ء واجہ فقیر شاد ء دیما برتگ،اے گپ بے کچو ء گشت بیت کہ بلوچی کلاسیک ءِ شوہاز ء فقیر شاد ءِ جہد ستاکرزین انت۔مرچی دہ سال ء پدہمے کتاب(درپشوکیں سھیل)دوار چاپ ءُ شنگ بوتگ۔اے میان ء فقیر شاد ء مزنیں جہد کنان ء نہ تہنا کتاب ءِ تہہ ءِ ردی راست کتگ انت بلکیں فاضل ءِ دگہ بازیں مڈی اوں پہریزاِتگءُ دیما آؤرتگ انت کہ اِشانی تہا آئی ءِ دستونکے ہم ہوار انت ۔چوشی گشت بیت کہ اے دہیں سالاں واجہ فقیر یک دائمی شوہازے ء بیتگ پمشکہ’ درپشوکیں سھیل‘ ءِ دومی چاپ دیمروی کتگیں دروشمے ء دیما اہتگ،اے نوکیں بدلی ءُ گیشی ءِ شو نء دیان ء آئی ء نبشتگ کہ:	 
’اے رندی وانگیءِ توک ء ہما لچہ ہوار انت کہ ماں اے زمانگ ء پھلواناں گون نہ بوتگ انت بلکیں انچیں مردمانی دلانی توک ء بند بوتگ انت ءُ ایشانی بازیں بھرے مئے مکھیں مات،آرپیں پت ءُ بوھیریں براتاں یات بوتگ‘‘(۴)	 
	زانگ بیت کہ فقیر شاد ء امبری تہنا نوارانی (کیسٹ)سرا تپاک نہ کتگ بلکیں زبانی ربیت ءِ سورس ہم کارمرزاتگ انت۔اے دومی چاپ ءِ اندر ء دگہ بازیں سرحال ءُ بنگپ ءُ جست ءُ پرس آنی پسو ہم داتگ۔ءُ ’ جیڑھانی گیشوار ‘ءِ سرحال ء واجہ فقیر شاد ء منی یک پٹ وپولی نبشتانکے’ملا فاضل پٹ وپول ءِ آدینک ‘ءِ مثال ء گوں اے جست یا جیڑہ ءِ گیشوار ی ءِ جہد کرتگ کہ فقیر شاد ءِ فاضل ءِ مُچ کرتگیں گیشتریں لچہ ہما انت کہ بشیر احمد ءِ کتاب ’شپ چراگ‘ء ہوار بوتگ انت۔چوشکہ منی اے نبشتانک ہر دوئیں کتابانی دیم پہ دیمی وانشتے بیتگ،پمشکہ دوئیں کتابانی شعر ،لبزیات،رد ءُ بنددیم پہ دیم کنگ ءُ تپاسگ بیتگ انت۔فقیر ء وتی نبشتانک ءِ مزنیں بہرے گوں منی نبشتانک ءِ سرشون ء سرجم کتگ،ءُ منی ایر کرتگیں دوجستانی پسو ہم داتگ کہ چرایشاں یکے شعرانی سرحال ءُ بنگپ ءُ دومی شعرانی میانجی ء بندانی رد وبند،لبز ءُ معناءِ دیگری ءِ بابت ء اتنت۔فقیر شاد ء گوں سرجم ءُ برجمیں رنگے ء اے جستانی پسّو داتگ انت ءُ ہمے گپ ءِ منّارینگ ءِ جہد کرتگ کہ گیشتریں شعرانی اندر ء زبانی ربیت ءِ سوب ء کمی ءُ گیشی اہتگ ءُ اے گپ ہم تچک کنگ ءِ جہد کرتگ کہ ’درپشوکیں سھیل‘ءِ شعر سرجم ء آ نہ انت کہ ’شپ چراگ ‘ء ہوار انت بلکیں اے شعر دگہ سورس آں درگیجگ ءُ مچ کنگ بیتگ انت۔اے درگت ء واجہ علی عیسیٰ’شھلچہ کار‘ءِ پیش لبزء جتائیں حیالے پیش کرتگ آ نویست کہ:	 
’’شپ چراگ ‘ءِ لھتیں لچہ بید چہ ہورتیں بدلیاں ترک پہ ترک (بلکیں یک دوجاہ ء گوں پروف ریڈنگ ءِ ردیاں ھور)ماں ’درپشوکیں سھیل‘ء ھور کنگ بوتگ انت کہ ایشانی تہ ء ھما لچہ ھم ھوار انت کہ پہ ’’شپ چراگ‘‘ ء چہ سید ھاشمی ء زیرگ بوتگ انت۔باید ھمیش ات کہ واجہ فقیر شاد ء ماں’ درپشوکیں سھیل‘ءِ پیشگال ء اود ء کہ بازیں مردمانی ھوالہ داتگ،ھمودء واجہ بشیراحمد بلوچ ءِ کتاب ’’شپ چراگ‘‘ءِ ھم ھوالہ بداتیں۔‘‘(۵)	 
	واجہ فقیر شاد ء ’درپشوکیں سھیل‘ ءِ دومی چاپ ء چاچ ءُ بتل ،رم ءُ لچہ ہر دوتکاں بازیں گیشی آورتگ ءُ ردیانی راست کنگ ءِ کار ھم دلجمیں رنگے ء کرتگ اے درگت ء ہمے نوکی یابدلیانی بابت ء ہمائی جند ءِ زبانی اش کن اِت۔	 
’’چہ رم ءِ بھر ء ملافاضل ءِ بھشیز،ملافاضل ءِ پت ءُ پیرکانی سرءُ بن ،ملا فاضل ءِ بیرانی دویں براتانی ادیرہ،ملا ءِ دستونک ،دوازدہ سد ءُ بیست ءُ نُھہ ،چاپ (نبشتانک)فاضل ءِ درشانداب ،لچھانی ردیانی راستی،جورجوابی،ردیانی راستی،جیڑھانی گیشوار،فاضل ءِ چکاسنگ،انچو ساز اِتگ استاء،پُچے اندیم کن،واجہ تو لوگ ء روئے،شاکار ءُ پُتر۔او فاضل ءِ پٹکی ۔۔۔۔۔۔۔۔چہ لچھانی بہر ء،دین محمد ءِ لچہ،پسہ پہ دین محمد ء ،مہر ک ءِ نام ء(۱)،دردانی رم ،زری نود،ملاابراہیمءِ کوش ءِ لچہ،آبانی لچہ،گوک ءُ جمبر ءِ شرط،دستونک ءُ زھیرونک۔۔۔۔۔چہ بتلانی بہر ء بازیں بتلی شعر،چاچ ءِ بہر ء ملاعیسٰی گوادری ءِ چاچ گوں سرشون مثالاں دومی چاپ ء ہوار کنگ بوتگ انت‘‘(۶)	 
	اے درہ نوکیں شوہاز کاری انت کہ فاضل ءِ زند ءُ ازم ءِ بابت ء کنگ بوتگ انت اے رد ء چہ درستاں اہم تریں گیشی فاضل ءِ دستونک اِنت،پرچیکہ چد ءُ پیسر مئے گورا دستونک گشی ءِ تاریخ ءُ ربیت ءِ بابت ء سید ہاشمی ءِ پولکاری چہ درستاں محکمیں روایتے ء است بوتگ آ ایش کہ بلوچی ءِ اولی دستونک گشیں شاعر بابا ملنگ شاہ ہاشمی اِنت کہ آئی ء کساس 1922ء بلوچی ء دستونک گشیءِ ربیت ایر کرتگ وہدیکہ فقیر شاد ء ملافاضل ءِ دستونکے پد جتگ ءُ ہمے گپ دیما آؤرتگ کہ بلوچی ء دستونک گشی ءِ ربیّت چہ ملائی اھد ء است بوتگ۔	 
’من ء ملافاضل ءِ یک انچیں ’’بتلے‘‘دست کپتگ کہ منی کمزوریں زانت ءُ زانگ ءِ رد ء ا ے سرجم ءُ کاملیں دستونکے ءُ ایشی ءِ توک ء دستونک ءِ ھما درستیں لوٹ(زحاف)کہ پہ یک کاملیں دستونکے ءِ واستا پکار بہ بنت است انت۔انچوشکہ تلملبند(مطلع)رد ءُ پیشرد ،وزن،کھربابند(مقطع)وتی جاگہ برابرانت۔منی نز ء اے بلوچی ءِ جوانتریں دستونکاں یکے ءُ ماں نیم اھدی دور ء بلوچی لبزانک ء دستونگ گشی ءِ مستریں درور اِنت۔چہ ایشی ء مردم گوں دلجمی ء گشت کت کنت کہ دستونک ءِ سفر ء را دیراِنت کہ ماں بلوچی لبزانک ءِ سرڈگار ء بندات بوتگ۔(۷)	 
	پولکاری راستی وہد ءِ ہمرائی ء بدل بنت،داں اے نوکیں پولکاری دیما نیا ہتگ ات تاں سید ہاشمی ءِ گشتگیں گپ یا آئی شوہاز بلوچی لبزانک ءِ راجدپتر ء یک راستی ے ات۔بلے ملافاضل ءِ دزکپتگیں دستونک ءِ رد ء فقیر شاد ء اے راجدپتر ی پولکاری راستی ء را نوکیں دروشمے ء دیما آؤرتگ۔پمیشکہ آ اے ربیتءِ روتگاں نیم اہدی شاعری ءِ بنزہاں شوہاز اِیت۔	 
	ملا فاضل ءِ عہد ءُ باریگ(۱۲۰۰ہجری۱۲۷۰)ء دستونک ءِ ربیّت عربی،فارسی، اردو ءُ برصغیر ءِ گیشتریں زبانانی تہا توانائیں دروشمے ء است بیتگ۔ملائی اہد ءِ شاعری ءِ بنگپی تپاس ء اے گپ دیما کیت کہ اے زمانگ ءِ گیشتریں شاعر بلوچ راجد پترءُ ربیدگ ءِ ہمرائی ء ایندگہ ہمساہگیں راج ءُ زبانانی راجدپتر ءُ ربیت ء چہ اُوں آ شنا بیتگ انت اے رد ء حاص ہما واکہاتی شاعری کہ گیشتر گوں عرب ءُ فارس تہذیب ءُ ربیّتء سیادی دار انت وتی شاعری ءِ سرحال ءُ بنگپ ٹاہینتگ انت۔اِسلامی ءُ نیکراہی کسہ ءُ واکہات شاعری ءِ سرحال ءُ بنگپ کتگ انت۔اے زمانگ ءِ شاعری ءِ مزنیں بہرے،نیکراھی ءُ اسلامی کسہ ءُ واکہاتاں بندوک انت۔ملافاضل ءِ گورا اوں چوشیں بازیں شعر دست کپ اِیت کہ ہمے پژدراں نویسگ بوتگ انت،چوش گشت بیت کہ نیکراھی شاعری آزمانگ ء یک لس تب ءُ مئیل ے ءِ دروشم ء دیما اہتگ۔اے شعرانی تپاس ء زانگ بیت کہ ملائی اہد ءِ شاعر وتی کش ءُ کرّء آباتیں راج،آہانی زبان ءُ راجدپتر ءُ لبزانک، ربیدگ ء سرپد ءُ آشنا بیتگ انت۔پمیشکہ گمان بیت کہ چہ شعری روایت ء اوں آشنا بیتگ انت ءُ دستونک اے زمانگ ءِ یک نام کپتیں تہرے کہ عربی،فارسی،اردو ءُ ایندگہ زباناں آئی توانائیں روایت ءِ ڈس ءُ شایدی رسیت۔	 
	نوں اے جست کہ آزمانگ ءِ توامیں ملائیں شاعر چہ اے شعری روایت (دستونک گشی)ء آشنا بیتگ انت ءُ آیاں اے تہر ء کتہ کاری کتگ؟؟تہ اے جست ءِ پسہ چوش دات بیت کہ دستونک ءِ وتی جتائیں تہر ءُ دروشم اِنت،وتی ازمی لوٹ وگزر انت۔ملائی اہد ءِ گیشتریں شعر کہ دست کپتگ انت درہ لچہی دروشم ء انت،جاہے جاہے دستونکی (تغزل)ءُ دستونک ءِ رنگ و درا بیت بلے سرجم ءُ برجمیں دستونک ءِ ہچ ڈس ءُ شایدی نہ رسیت،بید ہمے یکیں دانگ ء کہ ملا فاضل ءِ نام ء اِنت کہ فقیر شاد ء درجتگ ءُ بلوچی دستونک ءِ راجدپتر ء را نوکیں پولکاری راستی آں گوں ہمدپ کتگ۔	 
	واجہ فقیر شاد ء فاضل ءِ دستونک ءِ دروشمی (ہیئتی)تپاس کنان ء اے شعر ء را گوں عربی دستونک ءِ ربیّت ء ہمگرنچ کتگءُ بازیں عرب شاعرانی دستونک ءُ ساڑاہانی (قصیدہ)شعرپہ درور ءُ مثال پیش کتگ انت۔	 
	واجہ فقیر شاد فاضل ءِ دستونک ءِ بابت ء گشیت کہ’’من ء فاضل ءِ انچیں ’بتلے‘دست کپتگ کہ سرجم ءُ کاملیں دستونکے۔‘‘اد ء لبر ’بتل‘ءِ سرا جیڑگی اِنت۔چہ فقیر شاد ءِ اے گپ ء زانگ بیت کہ اے شعر آئی گورا ’بتل‘ے ءِ دروشم ء اہتگ،بزاں لس مردم ءِ گورا اے شعر پمشکہ پشت کپتگ کہ اشی ءِ ہمک بند یک بتل ے ءِ ڈول ء اِنت۔بلوچی زبان ءِ چوشیں بے شماریں شعر است کہ رند ء بتل جوڑ بوتگ انت۔ءُ مئے مہلوک ءِ فاضل ءِ اے شعر ء را بتل کنگ ،زیرگ ءُ زپت کنگ ءِ گمان ہچ وڑء رد بوت نہ کنت۔اید ء گپے ہم گیشیت آ ایش کہ مئے گورا شعر ہما بیتگ کہ سرجمیں واکہہ ءُ کسہ ے ءِ پژدر ء گوں بندوک بہ بیت،چوشکہ مئے کلاسیک اِنت،پمشکہ اے نوکیں تہرء را شعرے ءِ بدل ء بتل کنگ ءُ پہر یزگ بوتگ۔ایشی ء اے ہم درابیت کہ لس مردم چہ ایندگہ شعری تہراں آشنا نہ بوتگ انت۔
	فاضل ءِ شعر ءِ ازمی تپاس ء بے کچو ء اے گشت بیت کہ اے شعر دستونک ءِ لوٹاں سرجم ء پیلہ کنت،اشی دری ءُ اندری دروشم ءُ ڈول دستونک ءِ ازمی لوٹانی ردء انت۔وہدیکہ باباملنگ شاہ ہاشمی ءِ دستونک ازمی حساب ء چوش پُہتہ نہ انت،فاضل ءِ اے شعر انچو پہ فکر ءُ حیال ءُ انچو پہ دروشم ءُ تہریک پہتویں شعرے ءِ دروشم ء انت۔	 
	اید ء اے جُست ہم ایر کنگ بوت کنت کہ سرجمیں مُلائی اہد ءِ شاعری ء تہنا یک دستونکے پرچا؟؟ملافاضل ءِ زمانگ شاعری ءِ درگت ء یک انچیں زمانگے کہ گیشتریں شاعرچہ یک دومیگ ء نزیک ءُ ہمگرنچ انت،چوشیں بازیں سرحال ءُ بنگپ است کہ چکاسی صورت ء شعر پربستگ ءُ وتی ازمی کمال ءُ جوہر پیش داشتگ انت۔گڑا فاضل ءِ دستونک گشی ءِ پد ء آہاں چوشیں تجربت نکرتگ؟؟اگاں فاضل ء دستونک گشتگ ،گڑا چوشیں سوبمندیں تجربت ء پد دگہ شعر پرچانہ گشتگ ؟؟چوشیں دگہ بازیں جُست است انت کہ دنیگہ آہانی پسہ نیست۔
	بلوچی زبان ء دستونک ءِ اے ربیّت کہ ملافاضل ء ایر کرتگ اگاں کمے دلگوشی ء گوں دیما بہ شتیں تہ بگندئے مرچی بلوچی دستونک ءِ جاورحال دگہ رنگے ء بوتیں۔فقیر شاد ء درپشوکیں سھیل ءِ دومی چاپ ء دگہ انچیں جُستے اہدی شاعری ءِ بابت ء ایر کرتگ ءُ یک نوکیں بحث ءُ ترانے ءِ امکان پشت گیتکگ ۔اے درگت ء آوتی نبشتانک ء نویست کہ:
اھدی ءُ نیم (اھدی)لچہ کاری ءِ وانگ ء لھتیں انچیں لچہ منی دیم ء اتکگ ءُ چہ ھمے لچھانی ھُرت چارگ ءُ تپاسگ ء اشانی گال،گالبند،جُتکگال،چھر،شبین،ندارگ(منظرکشی)درور،چاچداب
(گالانی سرپوشی)بتل،جاھے جاھے عربی ءُ پارسی ء گالانی کارمرز ،لچھی لوٹ ءُ درشانداب ملافاضل ئیگ انت‘‘۔(۸)
	پد ء فقیر شاد ء چاکری اہد ءِ بازیں لچہ پہ درور ءُ مثال ایر کرتگ انت ءُ اے جُست پشت گیتکگ کہ اے لچہ وتی درشانداب ءِ سوب ء نیم اہدی شاعری بزاں گوں مُلائی اہد ء بندوک نہ انت؟؟	 
	سید ہاشمی ءِ رد بندداتگیں کتاب ’شھلچہ کار‘ءِ دومی لچہ’’امبراں لانگواں گشوکیناں۔کچّی ءِ ورنایاں مڑوکیناں‘‘بلوچی کلاسیک ء ’دہلی ءِ لچہ‘ءِ نام ء نامدار اِنت ءُ مئے گیشتریں پولکار اشیء شہدادء چاکر ءِ شعر گُشنت ،وہدیکہ سید ہاشمی ء 1954ء اے شعر چہ آدم گزابیگ ء گپتگ ءُ فاضل ءِ شعراں ہوارکرتگ،وہدیکہ فقیر شاد ءِ نشانداتگیں شعرانی تہا ہمے شعراوں ہوار اِنت ۔اید ء فقیر شاد ءِ اے گپ گیش وزن دار بیت کہ کلاسیک ءِ درجنگ ،پہازگ ءُ دیما آرگ ءِ کارمزنیں حد ے ء دیمروی کرتگ۔مابازیں بلوچی کلاسیکل شاعری ءِ مچ کنگ ء سوبین ہم بیتگیں،نوں باید ما دومی گامگیج بزاں ہمے شعرانی پٹ وپول ءِ استیں سائنسی رہبندانی رد ء،لسانی،درشاندابی ءُ زبان ءُ بیان ءِ تپاس کنان ء اِشانی گیشوار(Classficaton)بہ کنیں۔بید لسانی ءُ درشاندابی وانشت ء ماہ ہمے اڑ ءُ گیشینت نہ کنیں۔	 
	گڈ سر ء وتی کتاب ءِ دومی چاپ ءِ بابت ء دوگپ کناں ءُ موکل لوٹاں،چوش کہ من سرء گشتگ ات کہ اے کتاب اولی وار۲۰۱۰ء چاپ بیتگ،اشی ءِ شوہاز ءُ رد ءُ بند ءِ مستریں اُزر ءُ نیمون ہمیش ات کہ لس مہلوک ء فاضلءِ زند ءُ ازم ءِ زانگ ء پہ انچیں کتابے بہ بیت کہ پر آہاں فاضل پولی ء دگہ جیڑہ ءُ جنجالے مہ بیت،دومی چاپ ء اوں سرجم ء ہما نبشتانک ہوار انت کہ اولی چاپ ء مان بوتگ انت،تہنا یک نبشتانکے واجہ یوسف گچکیءِ نوکین انت کہ پیسرا منا دست کپتگ نہ بوتگ۔اے کتاب دیریں کہ ماں نہادی ء نگواہیت وانوکانی لوٹ ءُ واہش ءِ پد ء اشی ء عاصم زھیر ءُ نواز بلوچ ءِ مدت ءُ کمک ء چاپ کنگایاں۔	 
سید ہاشمی ء ’شھلچہ کار‘ء پیش گال ء ملافاضل ءِ بابت ء وتی یک واب ءُ حیالے ءِ درشان کتگ ات ،گوں ہمائی لبزاں گوش دار اِت ءُ مناں اجازت بدی اِت۔
’’آروچ کدی کیت کہ بلوچی ندکاری ءِ سرگروہ ،لچہ کارانی سروری،لچھانی بادشاہ،بلوچی زبان ءِ جندءِ سرزبان،گسدگپتار ،شکر لبز،دربیان ءُ زھر گالیں شھلچہ کار ھدامرزی واجہ ملافاضل (ماں ھدا ءِ مھربانیں گنجاں بات)ءِ مانش ھم چوکہ فردوسیؔ،سعدیؔ ءُ حافظ ءِ مانشاں،ندکار ءُ زبان دوستانی زیارت جاہ بہ بیت۔‘‘(۹)

	شالا انچوش بات
				رحیم مہر بلوچ
27.9.2015کراچی	
سرشون:
۱۔ ہاشمی، سید، ’ملا فاضل ءِ زند ءُ ازم‘ (پیشگال) شھلچہ کار،سید ہاشمی اکیڈمی گوادر،۲۰۱۳،ت /۵۲/ ۱۵
۲۔ ہمیش ، تاکدیم ۵۱
۳۔پدا ہمیش ، تاکدیم ۵۵
۴۔ شاد ،فقیر، درپشوکیں سھیل ، تاکدیم ۱۲۔۱۳
۵ ۔ علی عیسی،(پیشدانک) شھلچہ کار، سید ہاشمی، تاکدیم ۱۰
۶ شاد ، فقیر، دپشوکیں سھیل، تاکدیم ۱۶
۷۔ ہمیش ، تاکدیم ۸۹
۸۔ پدا ہمیش ، تاکدیم ۶۱۳
۹۔ ہاشمی سید، ملا فاضل زند ءُ ُ ازم (پیشگال) شھلچہ کار، تاکدیم ۵۶











فاضل رندءِ زند احوال

بشیر احمد بلوچ	
	فاضلءِ ودی بوہگء ساری آئی مکہیں مات یک شپے عجبیں وابے دیست کہ آئی ہردو دستانی دلء یک ءُ یک روک و درپشوکیں شے یے ایر انت کہ پر آئی چم و نزراں چو لال و گوہر ء انت، صحبءِ سرء کہ روچء ٹک کت و مندءِ سورمگیں بازار ے تلہ کار کت گڈا فاضل ءِ مات میتگءِ پیرذالےءِ گورا وتی وابءِ معنا کنگء شت۔ پیر ذالء فاضل ءِ ماتءِ دیستگیں وابءِ اشکنگ و رند گوشت کہ منا پرتو زہر کیت کہ تو چوشیں شر تالہہ و نیک بختے ئے، دریگتے من ء دو ہمے وڑیں لال و گوہر نصیب ء بہ بوتیں ،برو دلء مجن زوت تئی مراد حاصل بنت۔ ترا دو انچیں تلاہیں بچ بیت کہ نام و توار اش دور دورء پرشیت و باز لائک و نامدار بنت، دیر نگوست کہ فاضلءِ ماتءِ واب راست بوت و بلوچی زبانءِ اے روشنا ءُ درپشوکیں استار پیدا بوتنت۔				 
کہ تہنا وتی ماتءِ کُٹ و لوگءِ براہ و جلوہ نہ بوتنت بلکن آہاں پہ ماتی زبان بلوچیء ہمنکیاس لال و گوہر قیمتی تراشت و کمات،داں آوھدء کہ دنیا قائم انت و بلوچی زبان استیں و بلوچانی کاروان و قافلہ درّہ بولان و مولا و کیچ مکران ءِ سُرمگیں کوہ و تلار و گراں بیوانیں برّاں و مسکیں ڈگاراں آش ایر رچان بنت و کائنت، ملافاضلءِ وش زیملیں شعر آنہانی میڑو مُچّی محفل و مجلسءِ کیفانی کہنیں شراو انت و بلوچانی تہاریں تواریخی دورانی تہہ آئیءِ شعر ہمے ڈولا رہبری کننت چو کہ تہاریں شفاں ساونڑی آپ بندیں جھمبر گرندانی تہہ گروک جننت۔آئی کستریں برات ملا قاسم ہم پہ دُربیانیء بے مٹ ات ،او آئی گپتار ہم بلوچی زبان و شاعریءِ بے جیوہ و بے دروریں بہر انت۔	 
	بلوچ تنے وھدی ہم پہوالی وتی زندء گوازینگء انت ،پمیشا سن و تاریخءِ گیشیں حیال نہ داریت،آہانی وت مں وتی حساب و داد ہنچیں دگہ پہوالیں قومانیء انت کہ کس چکءِ اصلیں ذات و عمرء نہ زانت بس ہمنکیاس گوئشنت کہ شیراں چہ میران دو سال مستر انت ،سمّی مزنیں بشّءِ سالء بوتگ ، اگں ہمے جنگ و بشّءِ سنہ و سال نبشتہ و پہنیام انت گڈا مردم چشیں زہگانی بوگء سالءِ لیکھو و حسابء جت کنت، بلے وھدءِ گوزگ و تیر بوگءُ چشیں جنگ و چوپ ،ہار و ہیروپ و آس و آماچ ءِ حساب ہم چہ مہلوکءِ دلاں روت پمیشا کس اے گڑتیء نہ کنت کہ چکءِ بوگءِ سنہ و حسابء بداریت۔ فاضل ہم رندی بلوچ زہگے ات پمیشا آئیءِ ہم ودی بوہگءِ حساب کسء نہ داشت، بلے آئی کستریں برات ملا قاسم ء کہ چمّی چہ علم و وانگءِ رُژنء روشنما اتنت وتی لکھّی ئیں برات ملا فاضل ءِ بیران بوئگءِ روچ نبشتہ کتگ او ما پدیگانء وتی منت وار کتگ ۔ ملا فاضل ءِ قبرءِ سرونء سنگئے سرء عربی و فارسی زبانء چوش نبشتہ انت۔							
کلّ من علیھا فان و یبقیٰ وجہ ربّک ذوالجلا والاکرامہ ط 
وفات یافت جنت المکان،فردوس آشیاں
برزبان یا د حقیقت راز دل و جان ملا فاضل
ولد چاوش بروز دوشنبہ بعِلّت بیماری نیم سر
شہرالرمضان المبارک بنزد پشین
چوں پیر شُد عمر ش گزشتہ بمثل حاجیاں
احرام بستہ میل کردہ جائے ساکن تمان پشین
				عمل قاسم ولد چاوش
	چہ ہمے سنگء اے سہرا بیت کہ ملا فاضل نیم سرءِ نادراہیء بیران بوتگ و آئی زندءِ گُڈ سری روچ چہ ڈول گوستگنت، ہمے سنگءِ سرا آئی بیران بوئگءِ سن (۱۲۷۰ ھ) ہم نبشتہ انت،اے حسابء ملا فاضل ءِ مرگء را مروچی (۱۳۸۳ ھ ) یک صد و سینزدہ سال گوستگ۔ فاضل ءِ پت چاوش ذاتء رندے او چہ شیہو زئی ٹک ء بوتگ،آہانی دوار و ھنکیں قاسمی چات ء بوتگ کہ مندءِ گوئر ء انت، مند مکران و ایرانی بلوچستانءِ چار حدءِ سرء رندانی کہنیں بُندرے او چہ تربت (کیچ) ء ہپتاد میل ءِ سرء کوہ و کھورانی شم و توکا انت ، کہنیں شیئر و دپترانی تہہ مندؔءِ نام باز جاگہہ گرگ بوتگ، او ہنچو گوئشگ بوتگ کہ رند مندءِ راہء دیم جھلادیء شنگ بُوّانا پہ سیوی و شوران ء سر بوتگنت ملا فاضلءِ زندءِ بابتء گیشیں حالحبر (حالور) زانگ نہ بیت، ہنچو گشنت کہ آ پٹک و مندریں مردمے بوتگ او رنگ و دروشمء ہم سک زبر نہ بوتگ ہر ڈولا کہ خدا وند تعالیٰ آئی ہوش و عقلءِ سرا مہربان بوت،آئی دروشمانی سرا نہ بوت۔اے قدرتءِ فیصلہ فاضلءِ حقء دُرست بوت، پرچیکہ دروشمانی زیبائی انسانءِ زندے تہء پیرستانیءِ وہدء کم بیت او مرگء رند گار بیت مگر موتء رند یک مردمءِ علمی کردار و ہنر و دانش قلم و کاغذ ءِ ذریعہء تا قیامت روشء زندگیں۔ فاضل ءِ قد پٹکء مگر علم دراز، زند کم مگر عقل و علم تا مروشی زندگیں و زندگ مانی قدرت ءِ داد و دہشاں مردمء چہ یکیا کمے بہر بیت بلے دومیء ہنچو پہ کمالء رسیت کہ کس اولی کمانبودیءِ ترانگء نہ کپیت۔ پدا ہم ما گوئشیں کہ فاضل شر رنگے بوتگ پرچا کہ آئی گپتار ڈولدار و جلوہ ناک انت وش و تام دار انت ، چہ فاضلءِ چک و پسائندگاں محراب نامیں یک زہگے تا ہمے زوتاں زندگ و ہست بوتگ۔	
 	گوئشنت کہ فاضل وش طبعیں انسانے بوتگ او عربی و پارسی ء شئیر ہم گوشتگ۔ درائیں حبرے کہ تنکہ مردم زبانء جوانیء بلد مہ بیت شاعری کرت نہ کنت۔ فاضل دیرین ڈیہہ و الکہاں پہ تر و گرد و سیل و سوادء نہ شتگ بلے البت مندءِ ایرانی بلوچستان ءِ چار حدءِ سرء بوئگءِ سوبء ایرانی بلوچستان راسک، سرباز و کش و گوئرءِ علاقہی دیستگ انت۔ اے زانگ نہ بیت کہ ملا فاضل عربی و پارسی چہ کیا ونتگ و دربرتگ بلے اے حبر پدر انت کہ آئی استاد ہم عربی و پارسی زبانانی سرا سک بلد بوتگ، فاضل مزنیں حاضر جوابے ہم بوتگ ہنچو گوئشنت کہ یکبرئے ملا داد محمد پرومی فاضلءِ چکاسگء پہ مند ء شُت، آساریء لہتیں گال پِر بستگت او گوں رسگء گوشتی۔	 
سلام عالیک ترا باتیں پُھلیں فاضل
تمامیں شاعرانی استے بلبل 
گلامے جستگ و گار انت
بند لانکء منء کار انت
	ملا فاضل ہما ہینء بے تاہیری پسّو چوش گردینت کہ آئی تہ ء گوشحند ہم استت و شگان ہم۔							
سلام اِت بات علیک او یار
منی دوستے دلی وسّیاد
پرومیانی شکر گپتار
من و یار محمد و کیّا
سرو سوجے کناں ٹیء
چمود سرگپتگے پاری
دو گالت گوشتہ پہ واری
	ملا داد محمد پرومی پہ میسِت۔چشیں تحل تریں جواب و پسوے کے بدنت،آئی زانت کہ فاضل راست گوئشیت او شاعری پہ ہمائی زیب دنت۔	 			دگہ برے بلوچی زبانءِ اے دوئیں استار ملا فاضل و آئی برات ملا قاسم پہ ترّ و گردء باپتاںؔ (سربازء ایرانی بلوچستان) شتنت، نشتگی جاگہء ورنائیں قاسم ءِ چم پہ شر رنگیں کاڑےء کپتنت کہ چہ وتی لوگء آسکی گریہہ و گردنء کشگ و چارگا ات دیوانء دگہ باز مردم چپ و چاگردء مُچ اتنت، بلے قاسم وتی برات ملا فاضلء چیر اندری حال دیگ لوٹیت، آئی شاعریءِ نازرکیں اوتاگ زرتنت و گوئشت۔ 			 
			قاسم : کپودر مں گلیں دنبء
			فاضل : کجام دیمء دیاں گونبء؟
			قاسم : دریگ و کاپرءِ لمبء
			فاضل : تپنگی ششتگ پہ جنگء
			قاسم : دو تیر لگّنت پہ ونگء
	اے وڑء شاعریءِ وتی زبانء کاڑءِ نام کپودر بوت او چم آئی تپنگ و تیر ء بدل بوتنت او دوئیں شاعراں اے جوانیں دل بُرّیں ندارگے حال یک دومیء را سر کت و چہ نشتگیں مردماں کسّے گوشء مورےء ہم نہ وارت۔ زبانءِ سرا اینکیاس قدرت و کمال دارگ ءِ سوئبء آئیء استاد سخن گوئشگ بیت او راست بچارے فاضل اے لقب و نامء جوانیء کرزیت تنکہ زبانءِ سرء مردمء اینکیاس کمال مہ بیت آئی زبان پہ شئیر ء چو رچوک نہ بیت۔		 
	دگہ رندے ملا فاضل و ملا قاسم وتی حلکءِ نزیکء ’ناگی در‘ ء درکپنت گرماگ و آمین ات مچکدگےء آہاں دیست کہ مردمے مچءِ سرائنت مچءِ روپگ و کپاتءِ ایر دئیگء انت او آئی زال بُنء نشتگ و کپتگیں نا و حرماگانی چنئگء انت و کپاتء گرگ و ناہاں سپت ءِ تہہء ایر ریچگا انت آمینءِ موسمء مردم گترانگیں ناہاں روچ ئے دہ براں بگندیت دلئے مان بیت،او پہ ورگء کس کسء مکن نہ کنت، بلے زاناں اے جن و مردءِ تقدیر چپّی بوتگت کہ ایشان فاضل و قاسم ء را ناہءِ سلاح نہ جت، شاعر اناوار ارزء اتنت، فاضل ء اے بلوچی رسمءِ پروشگءِ سرء پہ مرد و جن ء بد برت او گشتے۔							
ملکءِ ہمد ناگی درانت 
مردے ہمے مچءِ سر انت 
جن نشتگ و مرد کیندر انت
’نائے نہ دنت کہ ما بوریں
جنتیں ہرّزے ما مریں
بلّے کہ مئے حونی پِر انت‘
	فاضلءِ سوچاکیں شگاں و رِدیں گال مردء چو لاگ لپاشیں لمپشاں شاپتنت آئی زال ء ہما دمان چہ سپتء ناہ درچِت او باز پہ منت آہانء نادینت و آپ و تام کتنت۔		ملا فاضل و ملا بہادر مراستانی کولواہی یکے دومیء شئیرانی تہہء شگاں و پگاں کتگ آہانی اے وڑیں شئیراں ما ہمے کتابءِ تہہء سرجمیء دیان کہ بلّے وانوک اش وت بہ واننت و بمارنت۔		 
	فاضل وش طبعیں انسانے بوتگ ،عربی و پارسی زبانانی تہہ آئی ء کمال حاصل ات وتی دلءِ تہے کیف و حیالاں و دہمی ءِ سرء پدّر کنگءِ نام شاعری ئیں۔ شاعریءِ مزنیں و اہم آنہیءِ وش زبانی و دل گیریں لوئزانی نامئیں ۔فاضل ء وتی شاعریءِ تہہ مستانہ، صوفیانہ و فلسفانہ و نیک کرداریں حیال مُچ کتء فاضل شاعری تہہ اخلاقی و انسانی کردارء مزنیں بہرے رستہ، بلوچی زبانءِ علاوہ عربی و پارسی زبانانی تہہ آنہیء وتی کمال و گوہر باز نشان داتگنت۔ ’ کوفہءِ مہرنگ‘ ءِ شئیر ءِ تہہ آئیء یک دل بُرّیں و عبرت خیزیں قصہے بیان کت ء و آئیءِ دیگر شیئر ہم جتائیں پیغام و نصیحت دئینت و دلءِ تہہ ہنچو اثر گیج انت کہ ہر مردم ئے کہ آہاں وانیت ہمے محسوس و حیال کنت کہ فاضل گوں منء حبرء انت منی دلءِ حالان گوئشگا انت۔			 
شاعری باز نازرکیں ہنر و کسبے او ہر ہنر و کسبے استاد و کواس ءِ زانت ءِ کمال چہ ہمائی وتی گال و گپتار اں سہرا و پدر بیت۔ فاضل وتی کوّاسی و ہنر کاری ءِ سرجمیں ڈس و نشاں پہ پدیگاں چو قطب ءِ استارء اِشتگ چوش کہ وت گوئشیت۔				 
کوتاہ کن فاضل کہ سخن یکے 
کس تئی گپتارء نہ کنت شکّے
	فاضلءِ سچویں گال و گپتار، تنگوءِ ہار و گوئری انت کہ چہ وہدءِ گوئزگء زنگ و تھامور نہ بنت آئی پکر و حیال و عقل و زانتءِ سمند ہچ راہ و رُنگاں گٹ نہ بیت۔ آئی شاعری یک بے گوازیں زرے کہ چہ لعل و گوہر قیمتی آں پُر انت ہر چنت کہ جُہل و ہورتی آئیء بہ پٹے گیش مروارد و گوہر قیمتی درکئیت، ماہیں مہلنجءِ کاگذیں رک بہ بنت ،مجنوں تبیں عاشق و دوستدارءِ دلءِ درہکگ بہ بنت حیموی کبگ رواجیں رانیءِ دلء بندیں مہر و واہگ ءِ تیجاریں ہکگ بہ بنت او سرمچاریں عاشقءِ زہیر جتیں زردءِ سوزمان بہ بنت، فاضل آہانی بیان ء باز پہ جلوہ ناکیء کشّیت، وہدیکہ آمہر و واہگءِ سند و پنداں بُرّیت و مں کوڑویں دنیاءِ سروچیری ءِ گم و گڑتیاں کپیت، مردم گوئشیت فاضل مزنیں نجومیئے۔ آ گوستگیں دور و باریانی بیانء باز پہ درد و دلگیری و پدردی کنت،او دیمی حالوراں ہنچو نگد کنت مردم گوئشیت کہ فاضل ہچ جاگہ پشت نہ کپتگ و دنیاءِ چاریں کُنڈاں گولان بوتگ۔		 
	فاضل رندے ات او آئی دل چہ رندانی وت مں وتی ناتپاکی و بے سرین کاراں سک پدرد انت، بلوچانی ہر کسی وت سربوئگ او وتا چہ کسء سُست تر نہ لیکگ ءِ کردء آوانء چہ بُن و بیہہ و ہُنڈالاں گوتکگ او شادہین دورءِ آچار ناتپاکیءِ سیہ گواتء دِرت و بوجی پلک پلک کت ہر کس ہر کس و ناکس ناکس بوت و چو گور و صیدی ترنزاں یک و یک و درگان درگان بوتنت۔ میر چاکر اعظم ءِ سر پہ ست گڑھ(پنجاب) ء کپت۔میر شہداد ابن چاکراعظم مں ملتان بے گواہیءِ ہنکین ء شت او میر گوہرام سردار لاشاری چہ دو جاہ بے جاہ بوت او میر چاکر اعظم ءِ جوریں دعاء گپت۔رند و لاشارءِ جنگ و چوپ و پرشت و پروش و سُتک و سوچءِ آسءِ لمبوک او زبانگء ہر روچ نوکیں دہے مان داشت و تا سی سال ماتی وطن ءِ مسکیں سر زمیں مرد و نریانانی میڑ و جنگانی آماچ بوت۔ فاضلءِ چم رندانی وشیں دور و نوبتانی چو چپّی بوئگ او آوانی چو بے ترک و توار بوئگ ء حون ءِ ارس گریتنت ، آ ناتپاکیءِ تاوان و تپاکیءِ برکتاں چوش بیان کنت و رندانء سوج دنت۔رنداں آئی دلگوش گوں درستیں بلوچان انت پرچا کہ بلوچانی اولی و بُنی ٹک میر جلال خانءِ انت کہ رند ہمائی اوبادگ انت۔	
ہرچی کہ رند اِت بر حقیقت ہمراہ بِت
مہر و دوستی و پر تپاک یکجاہ بِت
نیکہ چہ شاہانی درء دست کوتاہ بِت
تیھریں گٹے چو تلاراں بے راہ بت
پُھلیں مستاگے مں بشارتاں واہ بت
	تپاکیء قوم چوں مُہر و محکم بیت کہ چو تنک و بے راہیں گٹ و تلارے بیت کہ کس چہ آئی سر گوئست نہ کنت چو وش بوئیں پھل ئے بیت کہ ہر کس آئیء دوست و دلءِ بنداں داریت۔ فاضل دیمترء سوج دنت کہ :			 		
ملکاں تاراج و شاہاں مں گورگنداں کنِت
چماں پہ ڈاڈوئی کمندیں گٹّاں کنِت
دیما پہ نا راست و نگیگی سنداں کنِت
	وطن ءِ ہر گٹ و گرءِ دلگوش و پاسپانیءِ توارء پِر جنت او الس ء شیوار کنت۔ آ حشکیں نندگ و ناہءِ گڈّگ کنگءِ سرء ہم بد بارت پمیشا گشیت۔			 
ملکاں تاراج و شاہاں مں گورگنداں کنِت
	فاضل زندءِ جوریں تہلیء ماریت پمیشا آ اے کوڑویں دنیاء انسان دوستی ،تپاکی ء قائم دارگءِ سوجء دنت پرچاکہ:			 		
دنیا مکّاریں جنینے داب کنت ہر روچ پہ رنگ
یار کنت بیگانہے جنت شوہرء بر پشتء ونگ
	پمیشا پہ اے دنیا و اے دنیا ءِ مال و مڈی، ہستی و دولت ء ہر کس پہر و شان مہ کنت،آ ایشیء ہم گشیت کہ اے دنیاء باز رنگ بدلتگ او چو مارء ہر موسم ء جانءِ سِل لگوشتگ شاہ و وزیری ءِ دور و نوبت بوتگ گلامی و واجہیءِ سیاہ و بزیں جمبراں اے جہان ء تتگ۔ انسان، بنی آدم اشرف المخلوقات دومی انسانءِ کستر پاد وحکمءِ بندیگ بوتگ او چو چار دست و پادء بُلم و مہاربوتگ، بلے اے کرداں بنی آدم ہچ جاہ و آپسرے نہ رسینت،ابید چہ رنج و الاؤشیءِ سیاہ و بزیں تہاریاں ، انسانء چشیں ظلم و زورانی پرک و پئیرانی سینکل و زمزیل سست و دور داتنت قوماں سر چست کنان کت،غلامی ءِ جمبراں بُرّاِت او آزاتیءِ روشنائیں چراگ ءِ شہم و شروکاں وطن ءِ ڈیہہ ءِ شپ پہ روچ ء بدلینت۔		
	مں ھمک راجاں بُن جتیں آساں گپ انت ،بُن جتیں آس، انسانءِ عقل و زانت ءِ دیما روگ حق و موجبانی پجہ آرگ و منّینگ و پچ گرگ و لوٹگ ءِ واہگ و کوکار انت۔ اے توار وابیناں آگہہ کنت ، مستاں سار کنت، زور مندان چک پروش کنت ،کسے کسےء را خان و حاکم منّگ ء پہ تیار نہ انت ،ہستو مند و کوڑئیں کلدارءِ بادشاہی و حاکمیءِ دیوال ڈُرتگ و کپتگ او اصلین پُر میاریں، زانوگریں او عقل و زانتءِ واہند کہ زر و دولتءِ ٹوھیں قلات و کوہانی دیمء ڈیمپگ و جنپ اتنت کہ سرء چست کنان انت ، کوٹ و قلاتاں، بان و بادگیراں شاہ و وزیراں گوئر گنداں جنان انت و پدا پشت گیجان انت، فاضل دیمترء گشیت کہ اصلیں کمال و دولت عقل و زانت انت گنج و مال نہ انت۔					 گوری گنج و مال کسء نامدا ر نہ کنت
	فاضل شاعریءِ ہر پہنات ءِ سرء برزداران انت، آئی عبداللہ خان قہار و جام درک ڈومبکیءِ دور و نوبتاں کمے رند سر چست کتگ ات۔ بلوچی شاعریء وڑ و دروشم ءِ مثالءِ رسم گیجگ بوتگت پمیشا ملا فاضل ء وتء ایدء ہم اولی صرف ء آورتگ فاضل ء مثال ہم چہ بلوچی چاگردء در نہ انت۔		 
آسیگوں مکن دردانگ
پہکیں اشرپی ءِ چانگ 
ہمے پہکیں اشرپیءِ چانگ ،ہمے ٹک برے دگہ رنگےء دروشم دنت۔	
ہر وہد داب کنت نودی شل
گندیم گونگیں گرکی تل
استون و پیاپیں ترونگل
	مہلنجءِ ٹہل و رواج کبگی رفتار نودی شنزگ انت کہ نرم نرم ء رچنت ، آئی رنگ گندیم گونگ انت بلے چو چمّءِ گرکءِ نازرکیں تاکء زردچکیں اسپیت و نازرک انت، چو اسپیتیں جمّر ءِ پُٹہ ء ڈلگ و اسپیتیں ترونگل ء انت، فاضل ءِ مہلنج ہما عرشی پریانی دروشم ء دنت کہ جام درک اش لہڑی و بگٹی ءِ کوہانی ٹُلّ ء گندیت کہ گوں وتی کوہکریں پوشاکاں گردیء چاپ و صحبت کنان جامءِ تُنّگیں زردءِ ہوشامءِ برگء نشتگنت فاضل گشیت۔		
 لعل گروکے او کوہکرے بشّی
یا انارے مں ہپتگاں پشّی
گروہگاں بیماریں دلی کشّی
	فاضل چاہی کپوت ء پہ مہلنجء قاصد و ربّالہ کنت او آئی ہنکین و دوارءِ ڈس و نشانیء دنت :							
مسکیں میدان و سرمگیں بازار
دور کمان انت و شش تکیں آچار
دوستدارءِ ہنکین ءِ پُلک و حاک مسک و زباد انت کہ مردمے وتا پِرمُشنت و سرمگ انت کہ لائق چمان کنگ انت، دوستدارءِ تہت(کٹ) لوگءِ دیمء جتگ ، گرماگ انت، شش داریں سہریں بشانگی بستگ، فاضل بشانگء بوجیءِ آچار گشتگ دوستدارءِ دست و لنکک و مور دانگانی نکشء چوش کشّیت :		 
بیدی سرشاہ و تراشتگیں ہشت انت
آ کہ مں گروہاناں دوئیں شست انت
دستش سہر انت و سینہ اش پست انت
دوستءِ لنکک و مور دانگ ہنچو جلوہ ناک و زیبدار انت کہ گشے درست استاو کواسیں واڑھے ء(دارتراش) تراشتگ او کالب و کیاماں کتگنت چونکیءِ گواترّی ءِ ہشتانی ڈول ء چپ و چوٹ اش مان نیست(چوکی یک لیب و گوازی ئے کہ چار مردم ئے کننت، چار کنڈء قلات ءِ کنڈ جننت و ہر کنڈءِ تا دومی کنڈء ہپت کل کننت نیامء یک سنگے ایر کننت چار دار زورنت کہ قدء بِٹکّے بنت ہمے داران سنگے سرء دور دئینت۔ ایشانی چپّی و راستی کپگ ء مردم وتی دارگاں کہ چُک اش گشنت ترّان کننت ، چو پتاھیء دو دو مردم ہمراہ و سنگت بنت و یکے دومی ء مدت دیئنت بلے گوں دومی جُتکء آہانی جنگ انت)	 
	دوستدارءِ دست ہنّی انت او ناہن ہم سُہر و ہنی رنگ انت دوست ء چلّہ و مندریگ ہم دستا انت، فاضل آہانی بیانء چونیں وشیں رنگےء کنت:	 
مُرگ زری مں بارگیں چوباں درنگ اتنت
ہر دہیں نخلانی ثمر حونی رنگ اتنت
	بارگیں موردانگ و لنکک درچکءِ شاح انت و مندریگ زرئیں مُرگ انت کہ شاحءِ سرء درنگ انت۔ مہلنجءِ دنتان ہامڑ انت ، آہانی سیاہی و لنٹانی بیانء چوش گشیت:	
کاگدیں بادگیرءِ نقیب سیاہیں چاکر انت
	مہلنجءِ لنٹ تنک انت و کاگدءِ ڈولء نرم و نازرک انت، او آئی دپ ڈولداریں بان و بادگیرے او سیاہیں دنتان چو نوکرو چاکرء بادگیرءِ دپء چوکی و پاسپان ء اوشتوک انت۔ 	دوستدار وتی سیاہ و ڈکمیں بیک و ملگوراں پچ کنت او سرء رندیت و گوپیت، فاضل ءِ دلءِ روچ برکت بوت او شپءِ تہاریء مان شانت سجئیں جہانء سیاہیں چادرے سرء ایر کش کت:		 
دور و الشمس بُرّتگ واللیل ء تتگ
سیہ جہان گیرء برسرءِ گیدیء جتگ
	عشق مہر و دوستی انسانءِ حاکء ہوار انت،ہر جاگہ انسان استیں عشق اودا پیشء موجودیں عشق یک قدرتی چِھکّ یے(کشش) کہ آں چِھک یا سِکّ زردءِ تہہ ء مہر و محبت و دوستی و بیقراری پیدا کنت۔ فاضل غم و عشق ءِ پرک و پئیرء چوش گیشینیت و دو بندانی تہا سجوئیں بیانء کشّیت :						
گم حیالے و عاشقی چاڑے
اے دگہ شگل و آ دگہ کارے
	عاشقی یک چاڑے یک کیفیتے او آئی گم جتائیں گم انت ، چہ ایدگہ گماں جتا و پیکّ انت۔ فاضلءِ گم و گڑتی باز انت آ کہ گم جت انت گڈا :			
شپ کہ چار پاس انت گم چہار قسم ءِ گوں من انت
قسمے چہ یاقوبی حیالاتاں زیات تر انت
قسمے چہ نوک سنجیں کڑی سنداں تیز تر انت
قسمے چہ الماسیں پلک تراشاں نیش تر انت
قسمے چہ گراں باریں گراباں سنگیں تر انت
	اے چاریں گماں ہر یکے ء را قصہے است او چد و گیش گم سگگ نہ بیت۔اولیء واجہ یاقوبءِ(حضرت یعقوب علیہ السلام) شر دروشمیں بچ ایسفءِ بے گواہ بوئگءِ گم انت کہ براتاں برت و چاہےء دور دات او پتء را آتک و حال دات کہ آیاناہاران وارتگ واجہ یاقوب چہ گماں چماں کور بوت۔ دومی گم چہ نوک سجتگیں زحمےء انت کہ جوہر و آپ دار انت و سک تیز و بُرّوک انت۔دگہ رنگے چہ پلک تراشیں الماساں ہم تیز تراِنت کہ جانء سُنبان انت ،چو وروکیں ریش و دانگء انت۔ او چارمی قسم ہنچو گران و سنگین انت کہ اگن گراں باریں گراب و آگ بوٹےء چہ آئی کچ و کساس گیش بار بکنے تہ آ بُڈیت ۔		چہ مہلنج و دوستدارءِ جتائی و نا دلگوشیء فاضل اینکیاس گمانی سرءِ کپگا و رند ہم دل ہیکیم نہ انت، آ وتی ارادہ ءِ پکائیء پدر و سہرا کنت۔				
بیائت منی شاہی شیر تپاکیں براہندگاں
من گمانی رنجینتگیں اولاک نہ باں
قول انت کہ نوکیں آدگارے رنگ کناں
 گوں وتا مہہ رنگءِ گماں ہم تنگ کناں
	نوکیں رند و پد و کشکےءِ زورگ ہر کس گشت کنت۔ بلے نوکیں رند و پد و رہ پدے رنگ کنگ گوں فاضلء منتگ ہمے آئی وتی رنگ و رہ بند انت۔آئی رنگ کتگیں کشک چو کلکشانء پُحتگنت کہ ہچبر نہ لگوشیت۔ مہلنج و مہہ رنگ ءِ گماں گوں وتاہم تنگ کنگ ہم نوکیں حیالے ۔دگہ جاگہے ملا فاضل وتی ہمے وڑیں ارادہے دگہ رنگےء پیش داریت۔ مہہ رنگ پہ آئی کِمار نہ کنت یا آ گوں مہرنگء عہد و قول و وعدہے بستگ او آئیء ہمیشی پیش داریت کہ من زبان و قولءِ پابنداں :	 					
سی مہ ماناں و برسہاں بوشتاں
بد نہ گرداں چہ وعدہے دوستاں
	بزاں من ہنچو نزور و عاجز بہ بیں کہ تچک و مِکّیء اوشتات مہ کئیں چش کہ کسےءِ سرین ہمراہ مہ بیت و پاد دستءِ ہمراہ مہ بنت او لٹءِ جِک دئیگءِ باہوٹ و واسطی بہ بیت ۔فاضل گشیت من تچکیء اوشتات مہ کنیں او گوں دوئیں پادانی ہمرائیء لٹ ءِ واز مند بہ بیں پدا ہم چہ وتی عہد و قولاں پر نہ ترّیں۔	 
	فاضلءِ باز گال مثال و بتل بوتگنت باز براں پیریں مردم گپءِ تہہء ہمیشانی مثالء دئینت چش کہ :							
عاقلیں مرداں شپ اگر ہرچند انت تہار
شپ رو گردشتاں نشاننت مات و گہار
ہمے وڑیں دو گال ملک دینار میر واڑی ہم گشتگنت۔				 
 ہر چنت بہ بیتیں شپ تہار
پیداورنت مات وگہار
ہر کس زانت کہ پولات ء دگہ چیز نہ بُرّیت بلے فاضل اے گپء دگہ ڈولداریں وڑےء بیان کنت :							
تیشگ گوں پولاتیں کٹیء کار نہ کنت
	ملا فاضل ء یک دراجیں شئیرے طوفان ءِ سرء گشتگ اے طوفان فاضلءِ جندءِ زمانگء تمپ و مندءِ علاقہاں کپتگ۔ایشیءِ سرء عبدالنبی بوہیر و ملا بہادر ہم شئیر بستگ انت ۔فاضل وتی شئیر ءِ تہا اے طوفانءِ روچ و تاریخ ہم آورتگ :			
چارت و چار شنبہ ات ماہ ربیع الاولاں
ہجرتءِ دوازدہ صد و بیست و نُہ ات صاحبدلاں
	آزمانگء ملا فاضل و ملا بہادر ہر دو ورناہ بوتگنت پرچا کہ فاضل ۱۲۷۰ھ ء بیران بوتگ۔ ۱۲۲۹ھ ء آئی ذات بیست و سی سالءِ نیامء بوتگ ،چے طوفانءِ آفت و سکیاں بنی آدم ء چہ تاوان رستگ او آئی چہ حال بوتگ۔ ایشی حالء فاضلءِ جندءِ زبانء بشکنت :	
کوش منتیں کور ملّانء سر رچاں بوت دور سریں
گواشی گلماشتنت ہزاراں سند، ناراست ڈینبریں
برزگیں جنپ ابیریں بند و بندگاہ کاملیں
گردگیں بگ بے حساب ء گوک و پرگٹ فاہدیں
بے گزر بیتنت چہ مالء آ نخیل بے لکّڑیں
اسپ زیں سنجیں مہیری پاکڑو پُلّ و تڑیں
مں زرء اوگارتنتے مرد و نریان دُلدلیں
	فاضلءِ چم و نظراں ہرچی کئیت بیانء آ گٹ نہ بیت بلوچیءِ شاعراں چار شےءِ ستاح ء پہ باز دراجیں شئیر پِر بستگ انت، اے چاریں شے مہرنگ ، سبزیں سگار، تردّوکیں مرکب، او آسگواریں توپک انت۔ فاضل ہم یک ہمے وڑیں شئیرے گشتگ:	
کیگد ءِ کابزگی لہمیں اندام
سوسنیں شاھیءِ تکیں شہگام
زرہ بریں زرمُشتءِ خمیں انجام
ٹوپچیاں زینائی کننت وشنام
یا دگہ پیما اے چاریں بے مٹ و بے دروریں چیز چوشنت :		 	
مہوش ءِ مہناو حریریں شار
منزل و پھندانی ترسیں الگار
زیادہیں مٹّانء گڈنت تلوار
ماہلاں ایر جیگ کننت آسگوار
	فاضلءِ شاعریءِ گیشتریں بہر عشقی انت او آئی زبان پہک، حیال برز و بالا انت۔ جاگہ جاگہے دینی شئیرانی تہا آئیء عربی و پارسی ءِ لوظ ہم باز پہ جوانیں رنگےء بلوچی کالبء گیتکگ انت پریشی فاضل ڈوھدار نہ انت، اے وڑء آ دور و زبانءِ عام رسم بوتگ پرچا کہ عربی و پارسی ءِ وانگ عالمی و زانوگری ءِ نشان بوتگ، ہر جاگہے کہ فاضل عربی و پارسی ءِ لوظان کار بندیت شئیرانی تہہء آ ہچ در آمد زانگ نہ بنت۔					





 فاضلءِ شاعری 
 بشیر احمد	بلوچ	
 مُلا فاضلءِ شعرانی دپتر کسء نہ چتگ ،نزنہ آورتگ بلے آئی بیست شعر کہ منی دستء کپتگ انت چراہاں ہمے سہرا بیت کہ آئی ء زبانءِ سرا ہمنکیاس قدرت بوت کہ آ جاگہء کہ آئی دگہ لوزاں کاراوپسند نہ بوتگ آئیا نہ کتگ او وتی مطلب باز ڈولداریں پیما بیان کتگ۔بلے آدورء مئے زبان ءِ سرا فارسی ءِ باز اثر گندگا کئیت۔ایشی سوب ایش اِنت کہ فارسی قلاتءِ سرکاری زبان بوتگ۔علم ووانگءِ زبان بوتگ کاگذوغدیءِ زبان بوت و زانت و عالمی ءِ نشان بوتگ انگت ء بازمردم ء بے فارسیء نہ بیت۔مُلا فاضل او آ دورءِ دگہ باز شاعر اں ھم ہمنکیاس فارسی زانتگ کہ دگہ آہا ں فارسیء شاہ بہ کش انت تہ بلکیں تا مروچی آھانی نام و توار چو بے گواہ بوتاں،بلے جی ہما یلیں اگازیاں کہ مُلا رندء ِکٹء وتی دلء مہُر داشتگنت و وتا مروچی سر کرتگنت۔مُلا فاضلءِ اے شعر انی تہ ء تاریخی ،جنگی،عشقی،نصیحتی و کتابی قصہانی بیان استنت۔						
 مُلا فاضل ءِ شاعریءِ درستیں پہناتاں پر کگ و آئی ہر وڑیں شعر انی بیان ءِ ردا کتابے در کار اِنت بلے اے تہنا آئی لہتیں شعرانی یک و دو شعر گراں کہ چراوان مُلا فاضلءِ زانت وکمال،وتی چاگرد و ’’ماحول‘‘ ءِ حیلاداری او زبان ءِ شائستگی پدر بیت آئی یک دراجیں شعرے کہ رندانی چہ حلبء جہہ جنگ و دیم پہ بلوچستانء آھگءِ بیان اِنت مئے دیما اِنت۔یک جاہے آ رندانی دل گرانی رندانی ناتپاکیءِ تاوانء گشانء آوانء ڈاہ دنت کہ۔
ایر شتگ روچ گندان کہ دنیا ء شپ اِنت
 مں ھمک راجان بُن جتیں آساں گپ گپنت
مروچیء صد و پنجاہ سالء پیش دنیا ءِ السءِ سرا شپ تہارونکی باز ات۔جلگہیں ھندءِ سر زمین درآمدیں حاکمانی غلامی ءِ تہء کپتگ و شزار اتنت بلے ہر ڈیہہء سامراجی حاکمانی حلافء السءِ پوہ و دلجمیں و درد ناک بستگ و یاد ّھگا اتنت۔ھمے آسءِ لمبوک و برانزاں مئے جندءِ دیمء چنکیاس ملکاں در آمدیں حاکمانی برز و بلندیں بیرک سوتک و بے گواہ کتنت و الس وتی ملک وطنءِ کارانی وت واجہ و مختاربوتنت ۔ھند چہ انگریزانی ایر دستی ء رستکار بوت افریقہءِ سیاہ و بزیں جنگلاں آزاتی ءِ برشوکیں چراگ ء چنکیاس قومانی چم و دل روشنا کُتنت۔او مروچی ھم گنداں کہ چنکیاس راج و قوماں آزات و وت سر بوگءِ آس روک ات وطن دوستءِ وشیں کوش زیات بوان ات۔
 مُلا فاضلءِ اے پیش گُشیء ما علمءِ نجوم بہ گُشاں یا دور چاری ہر ڈولء آئی ء اے دُریں گال پر مانائین ھبرا انت پرچا کہ چریشی ھمے سہرا بیت کہ مئے اے وش گفتاریں شاعر تہنا وتی ڈیہہءِ سر حداں قدرتءُ وشیں زید، مہ لنج ءِ ستاءُ زھم جن ءُ شہسوارانی قصہ آناں ابید دگہ ڈیھہ ءُ قومءُ آوانانی چست ءُ ایرء آ جوانیء سہی سر پد بوتگ۔ بلوچستانء کوہءُ اگارانی اے شال گودیء شاعریء ھر پٹ ءُ میدانء وتی چکردز اِنت۔نریاں تاتکہ سوبءُ باج برتگ جاگہ ئے اے کوڑئیں دنیاءِ نا پائداری مردمانی ریا ءُ روح بیانء مُلا فاضل ھمیشی پیش داریت کہ خدا وت یک قرارء بہ اوشتیت ءُ بس بندہءِ حاجت نہ اِنت شاھیں کردگارءِ امبرء چنکیاس چیز چیر ءُ سر انت چو کہ گشیت۔
عاقلاں سسا کن اِت کہ کش اِتگ جمپاں سرے
 پر نشان پیداک نہ بنت مات کوہءُ برزیں تیہرے
 شیخ سعدیء ھمے ردء چو گشتگ کہ 
 		است تازی شدہء مجردح بزیر پالان
 		 او طوق زریں ہمہ در گردن خرے بینم
ھمے گپاناں مُلا فاضل وتی زبانءُ چپءُ چاگرءِ تہا چو بیان کنت
 		است تازی دہ صدانی زیر بار انت چو حرے
 		آ تنک مریں کچی جلواہ دیان انت ھر گورے
 	فاضلءِ اے دوئیں بندانی تہا چنکیاس مزنیں قصہ یے بیان بوتگ تنک مریں حر کہ لاگ بے کار اِنت ءُ بگیر چہ لٹءِ کشگءُ زورءِ سرا ٹک نہ جنت چکءِ دلے ریش کتگ حاکءُ بوچ لڈءِ برگءُ آرگءِ کارء نپرءِ دل سیاہ کتگ اے دورء پُلءُ لاڈ توک ءُ تائید انتءُ ھزاری بورو تردیں مرکب بار کش انت۔ چہ پارسیءِ شیئر ء فاضل ءِ شئیر گیشتر تام دار پر معنی انت ۔ 
	فاضل ءِ شاعری یک بے گوازیں دریائے ۔ آئی عقل ءِ شہار ھچ جاگہ گونڈو لک نہ کپنت ۔ دوستدار ءِ توسیف ء آئی دستانی مثال ء چوش دنت۔ 
آکہ من گردہاناں روٹیں شطان 
بیدی سر شاح و تراشتگیں ھشتاں 
سنٹش سھر انت وسینہ اش پستاں 
ماہش فرض انت و گوشہ اش ہستان 
داب و ڈولانی شہ ءِ گوشتان 
آ بزان لال ءِ محرمیں دستان 
ہمے شئیر تہ ء فاضل گم و عشقء چوش گشیت کہ غم ھیالے عاشقی چاٖڑے فاضل کہ غم ءِ قسمان بیان کنت گڑا دگہ ھچی پشت نہ گیجیت گشیت ۔
 شپ کہ چار پاس انت غم چہار قسمے گوں من انت 
قسمے چہ یعقوبی حیالاتان زیات ترانت 
قسمے چہ نوک سنجیں کڑی سنداں تیز ترانت 
قسمے چہ الماسی پلک تراشاں نیش تر انت 
قسمے چہ گران باریں گراباں سنگیں ترانت 
	فاضل ءِ شئیرانی تہہ باز جاگہ آئی ء نوکیں وڈے ھیال و مثال آورتگنت کہ وتی درور وت انت چراہاں باز واچو چاچ بھجارت ء انت کہ ہمک مردم آوانی بوج ء ہم نہ زانت۔
 	 







		
			 ’’ھارو ہیروپ‘‘ 
مُلا فاضل،مُلا بہادر ءُ عبدالنبی
 بشیر احمد بلوچ 
 	یکیں شےءِ بابتء جُتا جتائیں شاعرانی ھیالءِ شہارءُ پگرءُ زانتءِ برزی جتائیں رنگاں سرءُ شاہ کشنت،بلوچی کوہنیں شاعریء باز شاعراں یک وڑیں شے آنی باروا وتی پگرءُ ھیالءِ سمند تاچنیتگ،چو کہ اے چاریں چیزانی بابتء مُلا فاضل،احمدواجو،ابراھیم سربازیءُ مُلا اللّہ داد خارانیء ڈولداریں شعر گُشتگ انت۔ ہنچو پہ بلوچیء ہر چاریں چیزانی بوھگ مزنیں شرفءُ عزتے،ہمے ڈولء شاعراں اِیشاں ء آزمانء برتگءُ سر کرتگ۔ھیر دروشمیں مہلج باز گیر کیت۔سوزیں سگار ءُ گرندوکیں توپک پیشءِ زمانگء اے یک رسمے بوتگ ۔اے تہنا بلوچی،انگریزی لبزانکء نہ بلکنہ دگہ لبزانکءُ زباناں ھم رواج بوتگ۔انگریزی زبانءِ مزن نامیں شاعر شیلےؔء ورڑز ورتھ(skylark) ءِ سر حال ء شعر گُشتگنت کہ تاں روچءِ مرچی باز نامدار انت۔	
 ھاروھیروپ ءِ سرحالء مُلا فاضلءُ مُلا بہادرءُ مُلا عبدالنبیء ھم شعرگُشتگ۔ اے مزنیں ھاروتوپان ءِ ماہءُ سال روچ ھم مُلا فاضلء وتی شعرءِ تہا داتگ آ گُشیت: 	 
چار اتءُ چار شنبہ ات ماہ ربیع الاولاں
ہجرتء دوازدہ صدوبیست ءُ نہہ ات صاحبدلاں
	پہ حساب یک سدءُ پنجاہءُ چار سال گوستگ،مُلا فاضلءِ جندءِ مرگء را یک سدءُ دوازدہ سال گوستگءُ اے ھارءُ ھیروپء مُلا فاضلءِ جند زندگءُ سلامت بوتگءُ ھار چم ئے وت دیستگ ئے۔پمیشا وھدیکہ آ ایشیءِ بیانء کنت ۔وانوک ءُ اشکنوک ءِ دیما پدا ہما تاوان ءُ بے بسی، لوگ،کاپر،مالءُ دلوت،ھارءِ آپ ء گون اِنت،ویران اِنتءُ مردم ءِ جانءِ پُٹ پاد کائینت ۔ءُ وتارا گیشینگءِ گمءُ گُڑتیء کپیت۔چوشکہ گُشیت۔		
سرسری چیر ات نہ گورتاں گوں نگیگیں ناولاں 
گوارگی اسپیتگنت استون گوں درہکوکیں شلاں
در فلک نیم سماء رعدء پہ مصیبت گرند کُتگ
نو بہ نو،ساعت پہ ساعت سر زمینء چنڈ کتگ
ناگمانء ہر گورء شہکور گیابیں پُرشتگنت 
مں لداں سالوسءُ اشگالءُ پلنگ ئے کشتگنت
چپءُ راستء مردانی صلواۃ ءُ منادی رستگنت
تختءُ با لشتاں پری پیکر چہ وابء جستگنت
سر درءُ پاد شپادء دیم پہ کوھاں رپتگنت
مردکامداریں ناکام چہ ھیالاں گشتگنت
	 شاعرءِ کمال ہمیش اِنت کہ آئیءِ چم ءُ نظراں سکیں ھورتیں چیز ھم نہ شگوستءُ شاعر آئیء گندیت،آئی ء انچیں ڈولداریں لوزانی تہا بیان کنت ءُ پھنیام داریت کہ اگاں آئیءِ بیان وش رنگیں ماہ گونگیں کجے ءِ باروا اِنت،ہمائی رنگءُ دورشم مردمءِ چمانی پشتء بئیت،اگن بدیءُ گندگیءِ نیمگء اِنت تہ مردمءِ دل چہ ھما کارء باھند بکنتءُ اگاں شاعر چہ گوشداروکءُ وانوکاں پہ نزورءُ نیز گار انی بزگیء مدتءُ کمک ءِ اومیت ء بداریت تہ آئیءِ اُشکنگء رند ہر کس لانک ء بندیتءُ جاہ بہ جنت۔اگاں شاعر قدرتءِ قہرو آفت، ھارءُ ھیروپءِ بیان ء اِنت۔تہ مردم بزانت کہ چدءُ زیات سکیءُ سوری آدمی ذاتءِ سرء میا انت۔ھمے حال اے ھاروھیروپ ءِ شعرانی اِنت۔	 
	 مُلا بہادرءِ شعرھم بے مٹین انت۔جمبرانی بندگ،گرندءُ گروکء چاپءُ سُہبت گشگ آئی ءِ کمال اِنت۔ گُشیت:
ناگمانء چیر اتنت استون چہ نیل بوئیں زِرّاں 
سرسرچیرات نگورتاں گوں نگیگیں ماولاں 
مولمء ایرانء گون انت مثل باد سر سراں
نیم آزمانء بگوستنت ازہشی اِیں تیہراں
مں شپی لنجیں کُت ئے وت ماں وتا صُلحءُ تراں
رعدی ھکّلءُ نہیباں سنگت بار گران 
صحبُت ءُ چاپ ات گروکاں مثل آسءُ انگراں
ترمپ اتکنت بے گمان ء تراک ترھکت کوھکراں
	جمبراں سیاہ ءُ تہاریناں ماں شانتءُ گورتءُ جمبراں لنجیں شپےء شور کت۔گرند ءِ بازیں توارء جمبراں کٹگ سستنتءُ گروکء چیلک بستگ اتءُ چاپ جنگا ات۔	 	ھورءِ ایر دیگ اے وساریءِ چونیں ڈولداریں بیان ئے۔ وھدیکہ ٹوھیں ترمپ ڈگارء کپنت۔گڑا آیانی توارء مُلا بہادرؔ ناچءُ صحبتءِ نام دنتءُ گرندءِ ھکّل جمبرانء ترسء گیپتءُ ھور بیت۔			 
 مُلا عبدالنبیؔ ولد ملا بوھیرؔ رند ھمے بیانء دگہ رنگےء کنت۔آئی فارسی ءِ لوزان ء دزگوز کنگ بہ بیت۔پرچا کہ آ وہدی چُشیں شاعریءِ رواج بوتگ ہر کسء کہ فارسی ءِ لوز شعرانی تہا آورتگنت۔پرچا کہ اے علمءُ زانگءِ نشانی بوتگ۔گشیت:	 
ناگمانی ابروقہرو بادصرصربہر خلق
 گپتگے روئے زمین نازل ات تقدیر حق
 گُرّ اِتگ رعدء پہ ہیبت در سما نہ فلک
 جُنب اِتگ تحت ثُریا تاک بالشت سمک
 مہتر میکائل بہ امر قادرء بیتگ کمک
 تیہری ابر ستگنت استون رچوکیں سر پہ چک
 گپتگ ظلماتیں گباراں دیدگانی مردمک
 بے ستونء پُرشتنت مثل دریا ئے عمق
 جمبرءُ جڑانی بندگ ءُ ھورءِ ایردیگءُ رند
وھدیکہ ڈنءُ ڈگارانی شہماتاں زور ماں زور کت۔گڈا مُلا عبدالنبی بنی آدمءِ بے وسی ءُ نا چاری ء بیاں کنت۔
 باگچہیں تمپ ءُ گیابیں شہرے گیوا استنت گُلیں
 من زّرء گرکاب کتنت شیر ھنگہ ءُ ورنا یلیں
 تنہگیں بچءُ ھزار نازیں جنک شر چاملیں
 صورتی کٹ ءُعروس بزمءُ بالشت مہلبیں
	مُلا فاضل اے بیاںء اے وڑا کنت۔فاضلءِ کمال ھمیش اِنت کہ چرائیءِ ھیال و پکر چم ءُ نظراں ھچ نہ شگوست۔پمیشا آئیارا استاد، سخن گشنت۔پرچا کہ آ ہر وڑیں حیالے ء باز ڈولداریں وڑےء بیان کنت۔ھارءُ ھیروپ کیت، ترءُ ھشک نزانت۔فاضلء اے بیاں ہنچو کہ ھرتی کتگ،مردم گشیت چہ ھارءُ ھیروپء رند پہ ڈنءُ ڈگار،درچک ءُ دار ،لوگءُ ماڑی،نہ آدم نہ آدم ذات،نہ پّسءُ دلوت ہچ پشت نہ کپتگ۔	 
ملگزاریں شہرے نیشتگ شہرءُ آبند میزریں
گُلشنیں بازارءُ قصرءُ ماڑی خیبریں
چندھا ھورءُ ھزار نازک کنیزیں چاکریں
دلرُباءُ چم خمار،کلی بانک درمگوریں
کونٹءُ تکیءُ کلیمءُ پُلی نالداں زیوریں
 گجرات بندیں لحیف،جلءُ گالی بے گوریں
 ترشتءُ لوھی،تاسءُ تلی،کرشو آپ وریں
 باز مڑا ھدار،غنی زّر زوال نام آوریں
 کار سری جہت غلام رئیس دھقان بزگریں
باز تواندار،غنیءُ میرءُ کہدہ مہتریں
	اے کُل ھارء ملاں کت انتءُ پہ نیل بوئیں زرے اوگار اتنت۔اے شعر پہ توپانءِ شعرءِ نامء سک مہشور اِنت۔پہلوانءُ اگازیاں دلءِ بنداں داشتگنتءُ قرنءُ مدتاں گوازیناں انت۔چہ فاضلءُ ھم پاداں رند باریں چنکس ھارءُ توپاناں گُلیں زمیں چیر ترینتگ ،چپی کتگ بلے کس اِش حال ء سئی نہ اِنت۔							


ملا فاضل
 میر مٹھا خان مری	
	نیامجی عہدء بازنا مداریں شاھر ولوزانتکار پیدا کتگ انت چھو کہ توکلی مست ‘ عزت پنجگوری ‘ آرومری‘ بجار مری ‘ ملاقاسم ‘ ملا بوہیر ‘ ملا بہرام وغیرہ ۔ ملا فاضل ہمے باری ء ِ مزن نامیں شائیراں ژایکے۔ پیڈی وختاں بلوچی ڈیہاں تعلیم نیستت ہوا نکہ اولی باری آنی شاھر ‘ تعلیم ء  ژا ‘ بہر وند نویغ سوب ء دومی زوانانی ‘ لوزانک ءِ پیرا یا ژاواقف نیست انت ہوانکہ قدیم شاھر یکو کہنین روایت ء ِ لیکوسرا جزاناں آہتگ انت ۔ اوہمے دگ ء  ژاانگو آنگو نہ بوتگ انت ۔ ہمے سوب بلوچی لوزانک ء  مں نوخیں ءُ دراوندیں حیال اواربیثہ ۔ نویثغنت۔ ہمے نزانکاری بلوچی لوزانک ء ِ جتائیں رنگ وگوناف اکھلا کھثغنت لیکن دہمی نیمغا لوزا نک ء ِ پیشرفت دروکاپھذکپتہ ملا فاضل بلوچی زوان ء ِ ہواں سری آزات خیالیں شاھرانت کہ آنہیایکھے تہ قدیم روایت وتی ہندا برجاہ داشتغنت ‘ لیکن وتی خیالانی درشان کنغاپہ بلوچی لوزانک ء  مں نوخیں روایت دہ اوار کھثغنت ۔ملا فاضل یک مزائیں دینی عالم ءُ مستریں زانتکارے ات۔ آ عربی وفارسی ء ِ زواناں سرجمی ء  پوہ اث ۔ ہوانکہ فاضل وثی گپتارانی لاف ء  عربی اوفارسی ء ِ گراخ اوونڑتریں لوزانی کارمرز کنگ ء ھچ میاری حالورے نزانت اوہرہندئے کہ آھانی دل لوٹھیث آ مہاتائیاں آ عربی فارسی لوزاں ءُ بازیں ہنداں قرآن حکیم ءِ آیتاں وتی گپتارانی لاف ء کاریت چوکہ آنہی گپتارانی سرگال ء ژاظاہر انت۔	 
من کہ سبحان الذّی اسریٰ اول یات کناں 
گوہراں باریں دہن ءِ وقف ءِ آں ذات کناں
	دہمی شیرے گال ایرنگاانت۔
باب اول کہ بسم اللہ انت
ذکر ثانی الحمد اللہ انت
درس وتکرار قل ھواللّہ انت
استوارش آمنت بااللّہ انت 
یا
	فاسق وفسق وفجوروکذب وگفتار دغل
	 کہنین باری آنی شاھری ء قرآن حکیم ءِ آیاتانی پلّوا تلمیح یا اشارہ ءِ دستورنیث اوہمیشی ءِ ظاہریں سوب ‘ دینی علم ءِ نزانت کاری انت‘ بلے ملافاضل ء ہمے روایت فارسی لوزانک ء زرتہ۔ماں فارسی ادب ء مولانا روم ‘ شیخ سعدی ‘ جامی ءُ دومی مستریں شاھر ہروخت وثی گالانی اثرءِ گیشتر کنگء پہ گال وگپتاراں مں قرآن حکیم ءِ آیتانی پلواّیکو ا شارہ کنان ء آتک گنت چوکہ مولانا روم گُشی		 
لن تنالوالبّر حتیّ تنفقو
ہرچہ داری صرف کن درراہ ہو
	ہمے ڈولاکہ ملا فاضل قرآن حکیم ءِ آیتاں ءُ عربی ءِ لوزاں کارمرزکنت ۔ہمی ر نگ ء کہ بازیں وختاں آنہی لیٹ انت ول ء مں شاھری ءِ لڑ تہ آں بلوچی گپتاراں مں ‘ فارسی ءِ سوک ءُ وھش تواریں لوزاں دی ہنچوش اوارکھنت کہ کسے گشی ہمے بلوچی زوان ءِ جند ءِ لوزانت ‘ جاہے جاہے تہ آں بلوچیءُ فارسی ءِ فرق ء اصل شموشیت ءُ وثی گپتاراں مں نلّائیں فارسی ءِ بئیت آں اوارکنت ۔ چوکہ گشی :۔	 
		میزنم درنیم شپ کو کو چو قمری بے قرار
		بلبلے باوصف گل جاں میدہددرنوبہار
 			یا 
		داشتم دست تضرع باخدائے لم یزل
 		عرش وکرسی وثریا سکہ زدن روزاول
	عربی ءُ فارسی ء ژاسوا‘ فاضل ماں وتی گالاں مں ہندے ہندے ء برا ہوئی لوزاں کاریتءُ جاہے اردو ہندی یا سندھی ءِ لوزاں اوارکھنت چوکہ گشی			 
 گرکسے ناباورانت جھوٹ بولے تبیں برہوس 
نیست مراعملے بسر کوڑاں ءُ وڈاں ہر نفس
کاٹم ءِ شیف انت ردیں بروانک لرزنت درقطار
	ہمے پیرا یا چہ ظاہر بیث کہ فاضل یک آزات خیال ءُ دیرگندیں شاھرے ات ہوانکہ آئی ء ‘ بلوچی لوزانک ءِ ہروڑ ءُ ہررنگ ءِ زیب ناکیں پھلاں گوں سما رغے جہد کھتہ۔		ملافاضل ء باری ءِ بنگیثر تگیں ہمے روایت ملا مرازبنگلزئی ء کاہاری ء  جوانیا دیما بارت ءُ لاٹ ءِ بگھی چکگ ءِ شیر‘ بلوچی ‘ بروہی ‘ اردو ءُ سندھی لاف ء جھتّو بلوچی لوزانک نوخیں راہے ء سرداتہ ۔ بلے ارمانیں کہ دومی شاھراں ہمے پلّواہچ دلگوش نہ کتہ۔			 
	کہنیں ءُ اولی باری ء ِ شاھراں ماں وتی گپتاراں گیشترا عشق ومحبت یا جنگ جھیڑوانی پچا رکھتہ لیکن نیامجینی عہدءِ شاھراں ‘ ماں لوزانک ء  بازیں نوخیں سرحال اوارکتگ انت چوکہ کشت ءُ کشار ‘ ہورءُ ُگوار شت‘ ہارءُ ُطوپان ‘ بھاج ءُ ڈکال ‘ زمین جمب ءُ زلزلہ ،سہیل ءُ شکار‘ راجی زند ءُ دود ‘ ‘ راج دوستی ‘ پھوثانی تفاخ ءُ دزکمکی ننگ ءُ شان وغیرہ ‘ نوخیں سرحالاں ژابغیر نیامی باری ءِ شاھراں وتی خیالانی درشان کنگ ء پہ نازک خیالی مثال ‘ تشبیہہ ءُ استعارہ ء  ژادی کار گپتہ ہمے نوخیں عہدءِ لوزانک ءِ میرکاروان ‘ ملا فاضل رندات۔	
	ملا فاضل یک قوم دوست ءُ وطن پرستیں شاھرے ات ‘ فاضل عہدی بلوچانی دور ءُ نوبتاں گیر کاریت ۔ ءُ ماراڈسیث کہ پیشی بلوچاں چھکر شان وشرف ‘ بھڑمڑدائی اومزن مری ء گوں وتی وخت گوازینتہ ‘ چونائیء کلیں قدیم او نیامجینی باری ء ِ شاھراں ‘ عہدی دورءُ باری آنی پچارکھتہ بلے فاضل ءُ دومی شاھرانی نیاماہمے فرق انت کہ باقی شاھر پیشی وختانی سیرو سکھیائی ء ِ وختاں یات کننت اوہمے حالورءِ سرا ارمان ء  کھننت کہ نین ہواں عہد ‘ ہواں وشحالی ءُ ہواں سکھ ‘ دہمی براگڑدی نیئت بلے فاضل ھما شائیراں چہ یکے کہ آں آؤ خیں باری ء ِ باندات ء  ناامیدنہ انت ‘ فاضل حالات ء ِ سائینسی گندءُ چارء  کنت ‘ آں اے حال ء  سئی انت کہ قومانی نفع ءُ پیشترفت ءِ چے اسباب انت‘ ملافاضل وتی گپتاراں سری ‘ بلوچانی قدیم تاریخ منگہ ءُ شان ‘ بھڑی اوبھڑ مڑائی ء ِ سرحال ء ایرنگا پیش داریت کہ :۔		
جی ہواں باری کہ حلب رندء ِ جاگہہ ات 
بوسعید یانی شہر ہزار گنجیں باغچہہ ات
زرء ِزمزیلی تحتگاں میری تاکچہہ ات
پہ جُلوبوراں ‘ شیراں پہ جنگء چہچہ ات 
گرگ ات تبلانی دمامہ آں وہ وہ ات
	بلوچاں وتی نوبتانی دمامہ تھام تھام ہندا وختے حلب ء  ژادرکپتگ رند ‘ بلوچ ایران ءِ دوارء  ایر کپتگ اوہموذاگٹیں کوہ ءُ تلاراں نندءُ نیاد کُتہ پلوادیم داشتہ ‘ مکران ء  ژا کنزان ء  بلوچیں تمناں سیوی ‘ گنداوہ ‘ سندھ بیڑ تو گپتہ اونیٹ داں دلی ء ِ دوارء  سربیثغنت ‘ ملا فاضل ہمے حال ء  چوش بیان کنت:۔	 
منگہ ء ِ دربند ء  شکر گنجین حیدرات
نصر دین مں کیچ ء  مگس جاتیں بکرات
زک ء ہاشم خان ات وسر حد قمبرات 
تل ء  جلاب بستگیں راجانی سرات
سی ہزار موسائی عمر کوٹ ء ِ لشکرات
سندھ ء ِ ٹالپراں پہ حضور کلیں نوکرات
گوہرام گوں لاشارومگسیاں مڑد ورات 
ادامں گنداوگ مجیں پوج لشکرات
بانڑی ء  پہ توکل مڑدی لانچتگ 
گوں بزرگی سرچوٹواں لال ء  جہ جتگ 
دِلّی ء ِ گپتگ بادشاہ ء ِ چاکر کتگ
مردی ء  چارینثیں وتی چیار روشی بہار
گوں ہشی گپتگ آخری ناموس وتوار
	شاھر چھڑوئیا گو ستگئیں روشاں گیراریت ءُ ارمانی نویث بلکہ آں نوخیں نسل ء  را‘ نوخیں دگءُ راہاں دہ شون دات ‘ ملا فاضل ء  راچھڑوئیا قوم ء ِ گوئزوری اوبھت ءِ کفگ ءِ سوب ء  نہ ڈسیت بلکہ آں مارامرض ء ِ علاج ء  دے نشان دات ۔ ملافاضل مارا اے درس ء  داث کہ قومانی بھت ءِ کپگءِ علاج ہمت توکل ‘ پھوثانی گفاخ اودزکمکی انت۔ ہوانکہ شاہر مارا اخلاص ءُ مہرء ِ درس دات کہ :۔		 
منی نصیحتاں برحقیقت باورکن ات
مہرو دوستی ء  نینکہ پہ سیم وزرکن ات
ملکاں تاراج وشاہاں مں گورگنداں کن ات
دیم پہ ناراستیں نگیگیں سنداں کن ات
چھل ہزار رندانت وغلام بولک نہ صدانت
ہوت اگر کمین انت مزارانی پشپدانت
سی ہزار براث ءِ واژہ گرسستی کنت ردانت
ناتفاقی ء  چے شمارا کٹ ونف انت 
ہرچی کہ رندانت گر حقیقت ہمراہ بئیت
مہرءُ ُدوستی وتفاخ یک جاہ بئیت
	تفاخ ءُ دزکمکی ہنچشیں کارنت کہ ایشانی زور ءُ برکتء  دنیاءِ ہرگرانیں کارءُ ہر مشکل ھمے رنگاآسان بنت چوکہ روش ء  سرا‘ بوروثی دیما حل بیت ہمت توکل ء  دیما گٹ ءُ ناراستیں راہ ‘ راستیں دگ بنت ءُ شتنت ‘ اوتفاخ ءُ ہمت ء ِ لت ء  گریووگزور ‘ ظالم ءُ زوراخیں بادشاہانی دیما ستین دیوار بیت ءُ اوشتنت ۔ ہوانکہ فاضل اتفاخ ء ِ برکتء  نشان داث ءُ گھشی
نیں کہ چہ شاہانی در ء  دست کوتاہ بی
تیہریں گٹ ء ِ چوتلاراں بے راہ بی
پھلیں مستاگے مں بشارتاں واہ بی
	 فاضل یک راست گو ءُ حقیقت پسندیں شاھرے ات ۔ آئی ء ہر کسے کہ گورائیں دگ ء  روغادیثہ ‘ آنہی سرامہاتائیا ایرادگپتہ ‘ میرچاکر بلوچ قوم ء ِمسترءُ سردارات ۔ چاکرء ِ کردار ء  بلوچیں تمن پھوثاناں مڑائنتو ‘ چھڑوئیا راج ءُ والس گارءُ ویران نہ کتہ بلکہ وت دے نیٹ شتودومی آنی دزگند ءُ باؤٹ بیثہ۔					 
چاکر کہ چپ وچوٹ بوت
راج تمامیں موٹ بوت
شث یکھے ء ِ باہوٹ بوت
	فاضل ء  ماں وتی گپتاراں ‘ راجانی مسترءُ سرکردہ ءُ استمانی سروکاں ءُ راجی مڑدماں را دیردھیانی ءُ دیر گندی ء ِ درس داثہ ۔ فاضل وثی حالوردومی آنی دل ء  نیاذغ ء  پہ ہمیر نگیں مثالاں دات کہ آں ہر کسی تجربہ لاف ء  ا تکگنت ءُ مڑدم ہمیرنگیں مثالانی ذریعہ حالور ء  جوانیا سرپدبیت بی چو کہ گھثی:۔		 
سرمبان ء چارے توحری
دُور ء نہ چارے ہشتری
تحقیق کفے پشتان سری
	زور بیان قدیمی بلوچ شاھرانی یک مزنین سپتے زوربیان ء ِ باندات ء  ملا فاضل ء ِ مقام باز بر زءُ بلندانت ‘ فاضل ہواں زانت کاراں ژایکھے کہ آں ہر حال ء  وتی خیالاں ‘ آزادی ءُ روانی ء  گوں درشان کھنت عشق ومحبت یا جنگ ءُ مڑائی ء ِ پیرابلوچیں شاھراں پہ نوخیں سرحال نہ انت ۔ لیکن کھڑدے سرحال ‘ اصل نوخیں پیراینت ‘ چوکہ ڈکال ‘ زمین جمب ‘ ہار وطوفان وغیرہ ۔ پرچی کہ ہمے رنگیں ڈکھ ءُ ویل ہروخت نیاانت ملا فاضل ء ِ عہد ء یک سالے بشامی جروہوراں بے سدھی ء  گوڑتہ ۔ ءُ ہنچشیں یک طوفانے آتکہ کہ آف ء  بنو ءُ بند ‘ لوگ وہند ‘ محل ءُ ماڑی کژدی ءُ گذاں ‘ وڑدن ءُ خوراک پچ ءُ پوشاک ہرچی لوڑ توبوتہ ‘ طوفان ء یک قیامتے کھڑوکتہ ہر نیمگ ء ژادانہو پھراث ‘گریوگءُ زاری ء ِ توارات فاضل محلوق ء ِ ڈکھ ءُ ویلانی سرحال ء  چھوش بیان کھنت۔	 
ناگمان ء  ہرگور ء  شہ کورگیا بیں پرشتگ انت
مں لداں سالوس واشکال وپلنگش کشتگ انت
تحت وبالشتاں پری پیکرچہ واباں جستگت انت
سردراءُ پاد شپاد ء  دیم پہ کوہاں رپتگ انت
ملگزاریں آپ نہ اشتگ شرد آپ بند میر زیں
گلشنیں بازار وعالم قصروماڑی چیزیں 
چند ہاہیرو وہزار نازیں کنیزک چاکریں
دلرباوچم خمار وکلی بانک درم گوریں
کونٹ ءُ تکی ءُ گلیم ءُ پُل ءُ نالاں زیوریں
گجرات بندیں لحیف ‘جُلءُ غالی بے گوریں
	فاضل ء ِ طوفان ءِ شیر پنجاہ گال ء ِ یک دراجیں شیئرے اوہمے شیر ملا فاضل ء ِ زوربیان ءُ گرم گپتاری ء ِ یک مزنین روژنائیں چراغے۔ 
دومی شاھراں موڑی ء  وتی خیال سدھا سادائیں بھیر ء  بیان کھت‘ ماں کہنین شاھری ء  مثال ‘ استعارہ ‘ نازرک خیالی ڈولیں شے ہچی نیست انت ‘ لیکن ملافاضل عربی ءُ فارسی وانوخیں زانتکارے ات ‘ ہوانکہ آنہی خیالانی سرا عربی ءُ فارسی شاھری ء ِ چھاپ سہرا انت ۔ فاضل ء  وتی گپتاراں ھمکر نرم ءُ ناز رکیں خیال پیش داشتگ انت کہ کہنیں ءُ ُنیامجینی ورغی باری ء ِ شاہراں مں جام درک ء  ژاسوا دومی کس آنہی براورء  رست نہ کنت ‘ ناز رکیں خیالانی پیش دار گ ء پہ ملافاضل ء  درڈیہی مثالانی کارمرز کنغ ہندا وتی ڈیہی مثالاں ژاکارگپتہ ۔ ملافاضل وتی مہلنج ء ِ گورغیں رنگ ء  رااستین وپیافیں ترونگلاں گوں مثال ء  داث ‘ جاہے وتی محبوب ء  شف چراغ گھشی ءُ جاہے پاکیں ءُ اشرفی ء ِ دانغ گھشی کہ 	
ہروہدداب کنت نو دی شل
گندیم گو نگیں گر کی تل
استین وپیافیں ترونگل
رحم کن شپ چراگ سرادانی 
آسیگوں مکن دردانگ 
پہکیں اشرفی ءِ چانگ
	 ملافاضل وتی دست ء  راشلوخیں ساز ء  گوں مثال ء  داث ءُ گھشی کہ تھ چھے ء  چپتی ء  نشتیائے پھچیکہ وھش زیمریں سازئے بے تواری ءُ چپی جوان نہ ایں ہوا نکہ گھشی کہ ۔	
پرچے نشتگ ء ِ دل تنگ ء
ساز ءِ چو گھشوکیں چنگ ء
	ملافاضل ء ِ گپتاراں نازرک خیالی ء ِ چند ہاں مثال موجودانت ۔ ءُ ہمے نازرکیں خیالاں گوں کہ ہجبرءِ زہیرانی پیرادے اواربنت تہ ہمے ڈولیں گپتارانی لذت وکیف دودو ربیث چھو کہ گھشی :۔		 
ہر قدر کو ہیں خاطر ء  پلاّں
ہر کسی گمراہیں دل ء  جلاّں
شورشے وار تگ چوگواث جتیں ملاّن 
سراپ کنان انت چوکہسری ٹلاں
دیم پہ باغ ءِ سرپتگیں پُلاّں
یا
مثال مجنوناں لال ‘ توئے لیلیٰ 
دل منی سرریشیں غماں کیلی 
قدحیں چم ءُ چوٹوانت تیلی 
قدءُ بالاد صورت ءُ سیلی
	چو کہ پیسر ا گھشے ‘ ملافاضل عربی ءُ فارسی ءِ زوانانی مزنین زانتکارے ات ۔ ہوانکہ آئی گپتارانی سرا‘ فارسی گشوخیں شاھرانی خیالاتی بازیں ہنداں اثر موجود انت ‘ حافظ شیرازی ء  وتی یک غزلے ء  گیدی ءِ گردش ءُ زمانہ ء ِ بے قدری ء  پجاراے رنگ ء کھثہ کہ :۔	
ایں چہ دور ے است کہ دردورقمرمی بینم
ہمہ آفاق پرازفتنہ وشرمی بینم
دختراں راہمہ بدخواہ پدرمی بینم 
پسراں راہمہ بدخواہ پدرمی بینم 
اسپ تازی شدہ مجروح بہ زیر پالان 
طوقِ زریں ہمہ درگردن خرمی بینم
ہمے ڈولا ملا فاضل دی زیندء ِ جہل ءُ برزءُ شیرو سرپر ءِ پچار ء  ایرنگا کھاریت : 
امرشاہیں کرد گارے چیروسربسیار کنت 
مرد ء نامرد ءِ سپاہی والہ وچمدارکنت
کم تو ان وکم تواران لائق ءُ نامدار کنت
بوری وا ندکاراں گدااوصدپیادگ سوار کنت 
ہم جواب انت واجہ ء  گوں زرخریدیں نوکرے
بادشا ہے ء وتارابرزلیکیت بزگرے
 موسماں ہور ء  نگوارنت مں گیابیں کہسرے 
اسپ تازی دہ صدانی زیر بارانت چوحرے
	 آخر ء  مں ملافاضل دی حافظ شیرازیءِ ڈولا اے حالور ء ِ شکایت ء  کھنت کہ کھراں تہ آوریشمیں جھُل ایرانت لیکن تازی ایں نریان پالانڑ ء  شیر اٹھپاّں ژانار غاینت ملافاضل ء سن دوازدہ صذوہپتاد ہجری ء  دوشنبہ ء ِ روش ء  رمضان شریف ء ِ ماہ ء  نیم سرءِ ِنادارہی ء  تفاخ بیثہ ‘ چھوکہ آئی ءِ قبر ء  سر ء ِ سنگ ژاسہرابیثہ ۔	 
	ملا فاضل ء ِ گپتا رواجہ بشیر احمد بلوچ ء  نزآرتغنت ءُ بلوچی اکاڈمی کوئٹہ ء شپ چراگ ءِ نام ء  چھاپ ءُ شنگ کثغنت ۔ ملا فاضل بلوچی ء ِ مزن نامیں شائیرے ات ءُ آئی گپتارانی چنائیں کش ءُ پہناد انت۔ بلے ارمان انت کہ فاضل ءِ گپتارانی سرا ‘ تحقیق ءُ پٹ ءُ پول ءِ کاردیمانہ شتہ‘فاضل ھمے رنگئیں شائیرے ات کہ آئی گپتا رانی پراھی ‘ جہلانکی ءُ نازرکی ء راپوہ بئیگ ءُ زانگ ء پہ آئی گپتارانی تشریح ءُ بیان سک ضروری ایں تنکہ ھر مردم آئی گپتاران ژپیلویں فائدہ زرت بہ کنت۔		 				

(اولس ، اکتوبر ۱۹۷۴)















مُلا فاضل رندءِ شاعری
 میر عاقل خان مینگل
	بلوچانی نوزدمی صدیءِ نامداریں بلوچی شاعر ،مُلا فاضل رندءِ شعراں شاعریءِ بازیں گونگءُ دروشم مان اِنت۔ چوش کہ محاورہ ،استعارہ، تشبیہہ ،تمسال او وڑ وڑیں اصطلاح ۔اش ایشاں بید بلوچی ءِ بتل یا وساہت ،زگر یں بلوچی لوز یا گال ، دو بند یں گال(compound) او دگہ نمونگ دی استنت ۔اے گونڈیں نبشتانک ء ایوکء آئی شاعریءِ تمسال یا پیکر کشی ء چکاسن کہ انگریزی ء (Imagery) گُشنتے۔		
مُلا فاضل وتی دوستء گُشیت؛
پرچے نشتگے دل تنگء 
سازءِ چو گوشوکیں چنگء
	بزاں دوست ءِ دلءِ درکگ اِنت۔دردءُ دوریاں بے تاب اِنت ۔ او آئی تصویر حال شاعر چو گوشوکیں چنگء جوڑینتگ۔دلءِ دریکگ وانزارگ چو چنگءِ توارء چست بنت۔			 
دل منی سریچ اِنت گماں کیلی
کدھیں چم و چوٹواں تیلی
کدو بالاد و صورتءِ سیلی
	شاعر ءِ دل دوت کنت و گم چست بنت ۔ولے شاعرءِ گم امدا بس نہ بنت،بلکیں دل اِش گمانء پہ ما شوک ءِ ہر مازےء جتا جتا کیلی کنت۔چوش کہ کدھیں چم ،چرپیں چوٹو برزیں بالادء و آئی صورت کہ سیلءِ لائق اِنت۔ما شوق ءِ دیمءِ دروشم و رنگ ءِ تصویر یک جوانیں تصویر کشے بلکن شہ فاضلء شر تر درپکشیت۔بلے آئی دلءِ حال و گمانی گُبار ء ایوک ء امے شعر شان دنت کنت۔						 
دیمترء گُشیت:
شپ کہ چار پاس اِنت گم چار قسم ءِ گوں من اِنت
قسمے چہ یاقوبی حیالاتاں زیات تِر اِنت
قسمے چہ نوک سنجیں کڑی سنداں تیز تِر اِنت
قسمے چہ الماسی پلک تراشاں نیشتر اِنت
قسمے چہ گراں باریں گراباں سنگیں تر اِنت
	ایشیء شاعر گمءِ انچیں تمسالے داتگ کہ چدو گیش کم مردمء امادمان گار کنت شپ کہ چارآرام و گمء دیر کنگء پہ جوڑ اِنت و چار پاس بزاں دوانزدہ ساہت ء گیش ام نہ اِنت۔آئی اولی پاس گبگیں دردانی گمے کنت۔کہ حضرت یعقوب ءِ زہیر نالیں گماں گیش اِنت۔امے گم دومی پاسء انگت گیش بوہان ء روت۔و نوک تیز کرتگیں تیگ ،الماس ءِ پلک ،تراش یادر شپ ء گیشتر تیزو شل بیت او چارمی پاسء گمانی زرگ انچو گران بیت کہ چو گرانباریں گُراب یا جاز ۔گمانی اے گونگء امے ایوک مُلا فاضلءِ ڈولیں شاعرے کشت کنت۔و حضرت یقعوب عیلہ سلام ءِ زہیریں زردءِ ڈولیں زورے محسوس کنت۔	
 		کول اِنت کہ نوکیں یاتگارے رنگ کناں 
		گوں وتء ماہ رنگءِ گماں ہمتنگ کناں 
	اے دو ٹپگء شاعر تمسال ءِ توکء دو بلوچی محاورہ رنگ کتگ،ہمتنگ کنگ آرتگت۔اولی مطلب اِنت۔ساپ پیش دارگ نمایاں کنگ او دومی مطلب اِنت۔برابر کنگ،سنگت کنگ ،برابر شریکدار کنگ ۔شاعر اے کول بستگ کہ نون آ ایوکء اشک ءِ آسء نہ بلیت۔مہ لنج ءِ زردء ام اشکءِ زراباں مان گیجیت،ولے اے اما وہدی بیت کنت کہ آ پیش ءِ سچویں عاشقانی راہبنداں بروت،چوش کہ دیمترء امے شعر ءِ رندء گُشیت:	
		ہنچو کہ پیشی عاشقاں کرتگ پیسرء
	امے ڈولء مُلا فاضل تمسال ءِ نوکیں نمو نگ بندانء روت۔آئی اے تمسال ءِ تصویر چہ جام دُرک ءِ تمسالء جتا اِنت۔آنکہ ہر دوکانی دل دریپیت ودست ء نیت،جام دُرک وتی دلءِ بابتء گُشیت:					
 		 گریہہ کنت تنگو دروشمیں بچء
 		 زور کنت شاہ زالمیں ترکء
ولے فاضل دلءِ امے جاورء چوش پیش داریت۔
ہر کد کوہیں حاتراں پّلاں
مرکبی گمواریں دلء جّلاں
شورے وارتگ چو گوانچتیں مُلّاں
سر آپ کنان اِنت چو کوہسری ٹلاں 
دیم پما باگءِ سرپتگیں پُلاں
	ہر چُنت زردو حاترواگاں سک داریت۔ولے گمراھیں دلءِ مرکب یا اما اسپ کہ نوکسواری بیت۔دارگ و جلگ نہ بیت۔ آچو تراس زرتگیں اسپءِ پیمء شورینگ بوتگ ۔دل پیش کنزان اِنت۔چو سر آپ کنوکیں کوہ گروء۔یا دوستدارءِ اے حالت کہ پنچاں ما ں سر دیم جنت۔وبد دوا دنت۔بلوچ راجی زندءِ راستیں گوناپے او بلوچی زبان ءِ ٹلیں محاورہے۔	
دست ماں دیم ء جت و تانیء
یا نصیب! چپی کن پلانیء
	اے راست اِنت کہ بلوچ زالبول بد دوا بدینت۔داں ہر دو دستاں سرء سک دارن، د ُنانی مطلب وشبو ھانی یک استعارہے پہ ما شوک ء آحتگ یا نصیب،یا علی یا اللّہ ءِ پیمیں (Exclamation)چپی کنگ ام محاورہے ۔آئی مطلب اِنت،برباد کنگ گار کنگ ما شوک ءِ اے حالت زار ءِ گونگ یک تصویر کّشے شر کشت کنت ،البت گُڈی ٹپگ ءِ تمسال یا نصیب!چپی کن پلانیء انچیں تصویرے کہ تنیا شاعرے امے گال آئی آسر ء پّدرا کرت کننت۔			 
کپوت چاہی منا کپتگ ہزار کار
گموں باز انت،حیالاں بوتگوں بار
نوں ہزاراں کارءِ حیال و گم و گُڑتی و گندری گوں تصویرء کشگ بیت،امے ڈولء:
 		گم حیالے و عاشقی چاڑے 
		اے دگہ شگلے و آدگہ کارے
ایشیء ام عشق کہ یک چاڑے آئرء شاعر یا عاشق محسوس کنت۔بتراشءِ کار نہ اِنت:
		 مّنگء کوہیں دل تیار بیت
		تیگ بر ناکیں زہر مارء بیت
	ادا شاعروتی اما کیفیت پیکر کشی کرتگ کہ آئی کوہیں دل درد ء وتی دردو دوری پیش دارگ لوٹیت۔ولے جام دُرک ءِ ڈولء آئی دل ام دیمء جزت نہ کنت۔ماشوکءِ کہر مانی آئرء ایر مات کنت۔ہردیں ماشوکءِ ہر دانک چوبروکیں بّجریءِ پیمء زہرآلود وزار پر گندیت۔مُلا فاضل تیگ بروکءِ بدلء تیگ برناک آورتگ کہ گیشتر تیز اِنت۔ایش ات فاضلءِ پیکر کشی یعنی تمسالءِ یک گروچکے۔					
	استعارہ کہ انگریزی ءmetorphoy گُشنتے،ام فاضل شہ بلوچی گنجیں مڈیاں در کپتگ ادا اے گُشگ نہ بیت کہ شاعری ءِ اے وڑ وڑیں نمونگ و بندش فاضلءِ وتی وستادی بیتگ یا وتی وہدءِ ہندوہبیل چہ درچتگ۔وہدکم اِنت پمیشا آئی یک استعارہ ء پیشدارگ بس اِنت۔	
ہر وہد داب کنت نودی شل
گندیم گونگیں گرکی تل
استونءُ پیاپیں ترونگل
	اے ٹپگاں ،نودی شل،گرکی تل،او پیاپیں ترونگل پہ ماشوکء استعارہ انت،آ نودءِ شل یا یک پیمیں ہورءِ ریچگ ءِ ڈول آ وار وپیشوار جزیت۔آئی حیالات و کردار چو پیاپیں ترونگل ء ساپ و پیاپ اِنت۔آں بدن چو مّچ پیشءِ نازرکیں ٹالءِ توکءِ ریشگ یا کوشءِ اسپیت اِنت۔گندیم گونگ یا تو مسالے کہ گوکءِ گندیم گونگیں تلءِ پیم اِنت۔یا گندیم گونگ استعارہے و پہ ماشوکء اتکگ کہ آئی دیم چو گندیم ء اسپیت اِنت۔	
 آسیگوں مکن دُردانگ 
 پاکیں اشرپیءِ چانگ
	ادا دردانگ و اشرپی ءِ چانگ ہر دوک استعارہ انت۔فاضلءِ شاعریءِ دگہ دروشماں تی بارے چمچارے کنن۔

 ملا فاضل ءِ شاعریءِ لھتیں تک ءُ پھنات
غلام فاروق بلوچ
(دلگوش :اے سیاھگ مئے نامداریں شرگدار واجہ غلام فاروق ء ابراھیم علی بھائی آڈ یٹوریم ء ۳۰ اگست ۱۹۸۶ ء ملا فاضلؒ ءِ بابت ء سندھی بلوچ ایمپلائز ویلفئر ایسوسی ایشن اسٹیٹ بنک ءِ دیوان ء ونتگ۔) 
 	انچو کہ شما سئی ءُ زانتکار اِت کہ بلوچی شاعری ء را تاریخی صورت ء ماں سہ دوراں بھر کنگ بیت ۔ اولی دور پانزدھمی سدی عیسوی ءِ گڈ سر ء بنگیج بیت ءُ ھفدہ سدی عیسوی ءِ نیم ء کُٹیت ۔ دونی دور ۱۷۵۰ء ء بگر تا ۱۹۴۰ ء ء زانگ بیت ءُ سیمی دور ۱۹۴۰ء رند تا مروچیگیں دور ء حساب کنگ بیت ۔ ملا فاضل دومی دور ءِ شاعرئے ات ءُ اگن اے گُشگ بہ بیت کہ آ اے دور ءِ مستر ءُ نامدار تریں شاعر ات تہ راست تربیت۔
 بلوچی شائریءِ تاریخ زانتءُ کواس اے دورء ’’شعور ی شاعری‘‘ ءِ بندات گشنت۔ایشی مانا اے نہ اِنت کہ چدءُ ساری شاعری غیر شعوری یا بے مانا بوتگ انت۔بلکیں ایش اِنت کہ چدءُ ساری شاعری زیات پہ تبءُ واھگ بوتگ بزاں یک خاصیں پکرءُ لیکہ یا پہ خاصیں مقصدےء بوتگ۔
 آ دور ءِ شاعری زیات’’واقعاتی شاعریـ‘‘ بوتگ،بزاں شاعراں وتی جندءِ سرا گوستگیں یا ماں دنیا ء اتکگیں واقعتءُ حالتانء ماں شاعری ءِ زبانء بیان کتگ۔
 دومی دورءِ شاعراں ۔کہ ایشانی تہا مُلا فاضلء ابید جام درک،مست توکلی،میر عبداللّہ،مُلا قاسم،رحم علی مری ءُ دگہ بازیں گون ات انت۔اولی برا ’’شعوری شاعری‘‘ ءِ بُن ھشت ایر کت۔بزاں ایشاں گیشتر یا خاصیں مقصدءُ لیکہ یئے دیما ایر کتءُ وتی شاعریءِ وصیلہ ء وتی پکر مہلوکءِ تہء بُرت۔ما اے گشت نہ کنیں کہ اے دورءِ دراھیں شاعراں سرجمیں صورتء یک پکرءُ مقصدئے دیما بوتگ بلے اے ھبرءِ تہء ھچ شکءُ شبہ نیست کہ اے دورءِ بازیں شاعراں اگں سرجمیں صورتء ناں ۔تہ یک مزنیں وہدےء وتی شاعریءِ وصیلہء مہلوکءِ تہء یک پکرءُ لیکہ ئے دیمء آورتگ۔
 	چو اگن ما مُلا فاضلءِ شاعریء بزوریں تہ گندگ بیت کہ اگاں چہ آئیءِ گپتارانی مزنیں بہرے ’’واقعاتی ‘‘ اِنت بلے واقعت ءُ حالتانی بیان کنگء گوں ھور آنیامء یا گُڈ سرا وتی جندءِ پکرءُ لیکہ ء بیان کنتءُ مہلوک ء یک شریں کارے ءِ کنگءِ سوجء د نت یا چہ ھرابیں کارےءِ کنگء مکن کنت۔۔چو کہ آ نُنکہ بلوچانی نیامء بوتگیں وت ماں وت ءِ جنگےءِ بیانء کنت تہ اندرء المء جنگءِ ھرابیں اثرانی ھم ھبرء کنت یا وت ماں وتءِ تپاکیانی سوبء ودی بووکیں تاوانانی بابتء المء گشیت ءُ پدء ھورءُ یکجاءُ ھمکارءُ تپاک بوگءِ سوجء دنت۔اے پیم ء مُلا فاضل ءُ دگہ لہتیں شاعراں ’’واقعاتی شاعری‘‘ ء را مزنیں ھدےء دیمء بُرت۔ اے دورء یک ءُ دو انچیں شاعر ھم است ات انت کہ آھانی شاعری ءِ بنیادی لیکہ ءُ ھیال پہ خاصیں مقصدےء اتءُ اے پیمء آھانی شاعریءِ ھیالءُ مقصد نوک تریں دورءِ شاعریء گوں سک ھم دپ ءُ نزیک ات۔اے پیمیں شاعرانی تہء مُلا فاضل ء ابید رحم علی مری ءُ میر عبداللّہ قہار سک دیمء اِت انت۔
 مُلا فاضلءِ نا م گرگ بیت تہ دلگوش ماں بلوچی شاعریء اتکگیں یک سرجمیں آشوبےءِ نیمگء روت۔مُلا فاضل ایوکا یک شاعرےءِ نام نہ اِنت ،یک نوکیں بدلی یےءِ نام اِنت،آئیء گوں وتی شاھیگانیں پکرءُ زانتکاریں سسا ء بلوچی شاعریءِ دامن پراہءُ شاھیگان کُت۔ءُ راجءِ قدیمیں قدرءُ قیمتانء نوکیں پیمےء دیمء آورت۔مُلا فاضل ھُشکیں شاعرے نہ بوتگ بلکیں یک ھورت گندیں تاریخ زانتے بوتگ،راج دوستیں زانتکارے بوتگ،لوز زانت ءُ کواسے بوتگ، لج داریں بلوچے بوتگ۔مئے قومءِ تاریخی گوھر قیمتیانی پھریزوک ءُ دیمء آروک بوتگ۔ مئے بے حیا لیں تاریخی رولءُ بے مٹیں دودءُ ربیدگانی ستون ءُ سیمبل بوتگ۔
 آئیءِ بنیادی مقصد بلوچ راجءِ تہء یونٹیءُ یکی تپاکیءِ برجاہ دارگءُ وت ماں وت ءِ نا تپاکیءُ جیڑھانی بُن گوج کنگ بوتگ۔پمیشا نُنکہ آ کوھنیں قبائلی نظام ءِ آورتگیں ناتپاکیءُ وت سریں جنگءُ جیڑھاں گند اِیت تہ سک پدرد بیتءُ چیھال کنت۔
سی ھزار براتءِ واجہ گر سستی کنت رداِنت
نا تپاکیء چے شمارا لٹءُ نپ اِنت
گوں دلءِ بیلاں کہ بزءُ سیاھی زیات بیت ماں ھزار انی تورواں سیہ مار ساد بیت
ھرچی کہ رند اِنت گر حقیقت ہمراہ بت
مہرءُ دوستی ءُ تپاک ءُ یکجاہ بت 
نیکہ چہ شاھانی درء دست کوتاہ بت
پُلیں مستاگے ماں بشارتاں واہ بت
	 مُلا فاضل ءِ شاعریءِ دگہ یک خاصیں ھبرے ایش اِنت کہ آ ایوک ء تاریخی مزن شانیءُ گوستگیں کٹءُ سوبانی ھبرء نہ کنت بلکیں استیں حالتءُ مروچگیں کم گشادی ءُ نزوریانء ھم دیمء کاریت ءُ گوں سکیں بے ریائیں پیمےء اے نزوریءُ ناروائیانء بیان کنت۔چوکہ یک نیمگے آ رند ٹکءِ سردارءُ سروکانی بھادری،مردم گِری مھمان داری ءُ مزن دلیء ساڑائیت بلے نُنکہ رند ٹکءِ مستریں سردار میر چاکر خان گوں اے دگہ ٹکاں جنگ دنتءُ پرے ھاترء چہ ڈنی قوتاں کُمک لوٹ اِیت تہ مُلا فاضل آئیءِ ریاء ھم نہ داریت ءُ آئیء را ایر جنت ءُ گشیت۔
رنداں چشیں کہ زور بوت 
حالیؔ گوں چاکرء تور بوت
جاہءُ مقامے ھور بوت
چاکر کہ چپءُ چوٹ بوت
راجء تمامیں موٹ بوت
شُت یکے ءِ باھوٹ بوت
	مُلا فاضل ءِ شاعری ءِ دگہ ھبرے ایش اِنت کہ آ ھر وہد ء جُہدءُ قربانیءِ سوجء دنت،آ ہر وہدء جُہدءُ تاوان کشیءِ سرا بھیسہ داریتءُ آئیءِ پکرء ابید تاوان کشی سوب نہ بوتگین ھبراِیت ھمے تاوان کشیءُ قربانیءِ کُلیہء آ اے پیمء تالان کنت۔
اے منی سوج اِنتءُ نصیحت اِنت سرجمء
ھمردنامردان نباء ننداِیت بے گمء
دل نہ پرام اِت کہ مر اِت روچے المء 
نیکہ چہ خضرء کاگدے گپتگ مردمء
نام اِش مانیت ماں جہان ء چو رستمء
مُلا فاضل تاریخی قصہءُ واقعاتانء پہ یک خاصیں مقصےء بیان کنت۔پرے داستاناں کہ ما ھمے گوستگیں قصہانی سرء پھرءُ شان بکنیں ءُ دگہ ھچ مہ کنیں ۔بلکیں آ اے تاریخی حقیقتانء پمیشاگشیت کہ نوکیں دورء مردم چہ وتی تاریخی کردار ء شمشکار مہ بیت ءُ چہ جُہدءُ جفا ،تاوان کشی، قربانی ءُ میار جلی ء وتار ء دور مدار ایت کہ ایش مے راجی کرد ار ءِ بنیادی خاصیت بوتگ انت ۔ ھمے تاریخی کردار ءِ بیان کنگ ء رند آسوج دنت کہ ؂
مُلّیں تاواناں کش اِت ءُ کاراں شر کن اِت 
دژمنیں مردان ء ھما سنگ ء سر کن اِت 
سخِن پیر یناں درور ِ فر زنداں کن اِت 
چماں گوں ڈاؤ ئی کمندیں گٹاں کن اِت 
ملکاں تاراج ءُ شاھاں گور گنداں کن اِت 
دیم ء پہ نا راست ءُ نگیگیں سنداں کن اِت
	 چہ برز ءِ بنداں اے ھبر پدّر بیت کہ ملا ءِ ھیال ء جھد ءُ جفا ء ھمے قانودی ھدّ بند نیست ۔ بلکیں ایشان ء تاھما وھد ء جاری دارگ لوٹ ایت تنکہ سوب ءِ مزّل مرس ایت ۔ ایشی ء ننکیں چہ استیں ملک ءُ شاھا ں ترُسگ لوٹ ایت ۔ ننکہ چہ نا راست ءُ نگیگیں راہ بزاں جیڑہ ءُ مشکلاں پروش بوّگ لوٹ ایت ۔ منی ھیال ء ھمے پوائنٹ ملافاضل ءِ شائری ءِ بنیادی لیکہ اِنت ۔ ءُ آئی ءِ ’’شعوری شاعری ‘‘ءِ بنجل ءُمرکز ھمے لیکہ انت کہ ملا فاضل ایشی ء را دیمترا بارت ءُ گشیت ۔
بیائت منی شاہی شیر تپاکیں براھندگاں 
من گمانی رنجینتگیں اولاک نباں 
قول انت کہ نوکیں آدگارے رنگ کناں 
من وتا مہر نگ ءِ گماں ھم سنگ کنا ں 
 ھیالے ۔ نوکیں پیمءُ نوکیں رھبندے ۔نوکیں نوبت ءُ نوکیں رواج انت۔
	انچیں رواجے کہ چریشی ء راج ءِ سرا چو سیاھیں جمبراں بستگیں گم ءُ گرست ءُ جیڑھاں بن گوج کنگ بہ بیت ۔ انچیں پیمے کہ چریشی ء راج ءِ شدیک ءُ بز کاریں جنیں ءُ مردیں چہ گرست ءُ گریبی ءِ جُہلیں چاتاں در بیاھنت ءُ سیر لاپی ءُ شاتکانی ءِ چاگرد ء ساہ بکشئت ۔ انچیں رھبندے کہ چریشی ء راج ءِ ودی بوؤکیں چُک چہ نادراھی ءُ نا جوڑیانی شومیں پنجگاں بچٹنٹ ءُ ماں آرام ءُ آسودگیں چاگردے ء ردوم بزور انت ۔ یک انچیں نوکیں نوبتے کہ چریشی ء راج چہ تہکشی ، زیر باری ءُ لگتمالی ءِ ژیمب ءُ بیم ناکیں چیلاّں در بئیت ءُسارت ءُساکمیں دگنیائے ءِ تہ ء ساہ بکشیت ۔
	اے پیم ء مادیت کہ ملا فاضل ء ماں کمے لوزانی تہ ء یک ٹوھیں لیکہ ئے گشت کہ ایشی ءِ مسال ماں آئی ءِ ھم دوریں شاعرانی گپتارانی تہ ء مشکل برسیت ۔ 
	براھندگاں!ملا فاضل ءِ شاعری ءِ دراھیں تکءُ پھناتانی سرا تران کنگ منی پیمیں کم زانت ءُ کم گشادیں مردمے ءِ وسی ھبرے نہ انت ۔ البت گڈسر ا یک خاصیں ھبرے ءِ نیمگ ء دلگوش دیگ زلوری زانا ں ۔ آایش انت کہ ملا فاضل ایوک ء وتی جند ءِ دور ءِ شاعرانی مستر ءُ سرخیل نہ بوتگ بلکیں چرائی ء رند آوکیں بے حسابیں شاعراں چرائی ء کمک زُرتگ بلکیں اگں من چوش بگوشاں کہ بلوچی شاعری ءِ نوکیں ڈیلءِ جوڑ بوگ ء ملا فاضل ءِ شاعری ءِ مزنیں دستے است تہ رد نہ بیت ۔ اگن ملا فاضل ءِ شاعری مبوتیں تہ مروچی بلوچی شاعری پھک دگہ رنگ ءُ پیمے ء بوتگ ات ۔ چہ سیمی ءُ نوکیں دور ءِ دراھیں شاعراں کسے نیست کہ آئی ء چہ ملا فاضل ء چیزے نا چیزے اسر نہ زرتگ ۔ تُری آ بلوچی ءِ اولی آشوبی شاعر میر گل خان نصیر بہ بیت یا نوکیں دور ءِ ترقی پسند شاعر عطا شاد ، مستر یں زبان زانت ءُ گالانی بادشاہ ظہور شاہ ھاشمی بہ بیت یا منتگیں راجی شاعربشیر بیدار ، راج ءِ شناسیں ورنا پکریں شاعر برکت اللہ بہ بیت یا نوک باھندیں مبارک قاضی !!
	منی لوٹ ءُ واھگ ایش انت کہ پہ وتی ھبر ءِ ثابتی ء ھمے شاعرانی گپتار انی سرا ھم چمشانکے بداتیں ءُ ماں ایشانی شاعری ءِ تہ ء ملا فاضل ءِ زندگیں رنگ ءُ اسر ءِ بابت ء چیزے بگشتیں بلے نبشتانک ءِ دراجی ءُ وھد ءِ کمی ءِ سوب ء من چو کت نہ کناں ۔ ءُ وتی گشتانک ء گوں ظہور شاہ ھاشمی ءِ لھتیں گالاں سرجم کناں کہ ماں ایشاں بلوچی زباں ءِ مستریں لوزانت ، کواس ءُ زبان زانت ء ملا فاضل ءِ مزن شانی ءُ آئی ءِ شاعری ءِ پکاّئی ءُ پراہ دامنی ء را من اتگ ءُ آئی ء را ساڑاتگ ۔	 
 چہ بنگش ء داں آسر ء ہر باریگ ءُ دور ءِ 
فاضل ما گچین لچہ گوشاں کارواں سالار 
گوں فاضل ءِ گالاں گھیں گلباگ انت تئی لچہ
بے پازلء چو گیدگ ءُ چو بون چو پُوتّار 
راج لچہ ءُ دود لچہ ءُ پنت لچہ ءُ دستونک 
اے فاضل ءِ مارتیں ءُ سگار ،ڈکی ءُ کاٹار 




ملا فاضل وتی وہد ءِ بے دروریں شائر
					واحد بخش بزُدارؔ
	چو نا ھا ھمک مزن نامیں ءُ مزن شانیں بالادانی پژدرا تاریخی صورت ء چیزے رد ءُ چیزے راستیں کسہ موجوت بنت ۔ انسانی تب ءُ مئیل چشیں و اکہاتانی پژدرا بامردیں انساناں چہ عامیں ءُ لسیں مردماں جتا ءُ گستا پیش دارگ لوٹیت ۔ ءُ ایشانی رند پدان ء یک چیدگی دروشمے ءِ صورت ء انسانی تاریخ ء گوں ھمگرنچ کنگ لوٹیت ۔ 
	اگاں چہ اِے نبوتگی ھبرے نہ انت کہ بازیں مردم ماں بوتنی صورت ء گیر معمولی ئیں سنچ ءُ دیدانک یے (vision) ءِ واھند بنت ءُ بلاشک اے یک ھدائی داد ایت کہ ہر کسی بہت ء نہ بیت ۔ 
	ملا فاضل ءُ ملا قاسم ءِ ودی بوئیگ ءِ باروا ھم انچشیں روایت یے موجوت انت کہ آیانی ودی بوگا ساری آ یانی مکہیں مات ء ماں واب ء دیستگ ات کہ آئی ءِ ہر دوکیں دستانی دل ء لال ءِ دو مُہرگ چو روچ ء درپشگا انت ءُ دومی ملا فاضل ءُ ملا قاسم ءِ در گت ء ھما واکہہ بُز ر گے ء آیان ء آپ وار ینتگ کہ چرائی ء رند اے ہر دوئیں براتانی چم ءُ دل رُژنا بوتنت ۔ اے ہر دوئیں واکہاتانی روایت ءُ ایشانی ارزشت وتی جاگہ بلے راست ھمیش انت کہ ملا قاسم ءُ ملا فاضل ہر دو بلوچی لبزانکی تاریخ ءِ تہا بلاھیں لبزانکی بالادے ءِ واھند بوتگ انت ءُ اے ہر دوکانی زانت ءُ زانشت ءِ ، ایشانی دیدانک ، پہم ءُ فراست چہ وتی وہد ء دیمتر بوتگ ءُ اِے ہر دوئیں بالا د بلاشک وتی وہد ءِ geniusئیں شائر ءُ زانتکار بوتگ انت ۔ 
	ملافاضل ءِ ازم ءُ زند ءِ باروا چیزے گشگا چہ پیش اِ ے گیشینگ المی اِنت کہ آئی شائری ءِ با روا مستریں ایراد اے کنگ بیت کہ آئی زبان ادا چہ فارسی ءُ عربی ء پولنگ انت ۔ بلے ھورتی ء اگاں چارگ ءُ تپاسگ بہ بیت تہ اے درابیت کہ آئی شائری ءِ تہا فارسی ءِ شبین ءُ چہر ءُ گال ءُ گالبند انچشیں براہ داریں ءُ کتہ کاریں وڑے ء کمائیگ ءُ رجینگ بوتگ انت کہ در آمد یگی تاثر ودی نہ بیت ۔ دومی نیمگا چہ اے راستی ء ھم انکار کنگ نہ بیت کہ اے وہداں بلوچستان ء بگر تاں ہندوستان ءِ کُنڈ کنڈاں فارسی تالان ات ءُ علمی ءُ لبزانکی زبان فارسی ات۔ مکتب ءُ وانگ جاھاں فارسی وانینگ ءُ نویسگ بوگا ات۔
	ماں بلوچستان ء میر نصیر خان نوری ءِ وہد ء باقاعدگیں صورت ے ء ریاست ءِ سرکاری زبان فارسی ات ءُ چریشی ء زیات ایران ءِ ھمسائیگی ءُ سیم ءُ سرحدانی ھواری ءِ سبب ء ایرانی بلوچستان ءُ مکران ءِ سرا فارسی زبان ءُ لبزانک ءِ اثر آماچی ھژدری ئیں راستی ایت ۔ بلے تاریخی صورت ء چہ قدیم ء فارسی ءِ ڈیہہ گیریں اثر اتانی باوجوت بلوچی زبان ء وتی ھیسیت ءُ ارزشت رکھینیت ءُ وتا را مدام زندگ داشت ۔ 
	منی ھیال ء اے بلوچی دود ءُ ربیدگ ءُ تہذیب ءِ کمال ءُ ایشی سیری ءُ مزن گشادی انت کہ آئی ء وتی مستریں پدرائشت (phenomenon) بزان زبان چہ ہر الگارے ء پاریزتگ ءُ ملا فاضل ءِ کمال ایش انت کہ فارسی زبان ءُ لبزانک ءِ زانتکار ءُ وانندھے بوگا باوجوت آئی ء شیئری درانگازی ءِ ہاترا ماتی زبان گچین کتگ ءُ ابدمان بوتگ ۔ ھالانکہ گل محمد ناطق مکرانی وتی وہد ءِ فارسی زبان ءِ مستریں ءُ نامداریں شائرے ات ۔ بلکیں آئی ء وتی وہدا ادارکی نام ءُ مکامے ھم ودی کتگ ۔ بلے آ ملا فاضل ءِ پیما پمشکا ابدمان نہ بوتگ کہ آئی ء وتی شائری درنگازی ءِ ہاترادر آمد یں زبانے گچین کتگ کہ آئی روتگ وتی ڈیہہ ءُ ڈگار ء سک نہ اتنت ۔ پمشکا آ ہندوستان ءِ دربارانی وڈالی بوتگ ۔ 
	بلوچستان ءِ مہر ءُ شرپ ءُ مہلوک ءِ سپت ءُ ساڑا آئی بہت ء نہ اتنت ۔ پمشکا مرچاں گل محمد ناطق ءِ باروا بید چہ لہتیں وانندگین ءُ فارسی لبزانک ءِ وانوکاں دگہ کس نہ زانت کہ آ فارسی ء چشیں برزنامیں ءُ کواسیں شائرے بوتگ کہ آ ئی ء مرزا غالب ءِ شیئرانی سرا ھم ایراد گپتگ ات ءُ دومی نیمگا ما گندیں کہ ملا فاضل ءِ نام ءُ توار ایرانی بلوچستان ء بگر داں سلیما ن کوہ ءِ دمگاں شنگ ءُ تالان اِنت ۔
	ملا فاضل چنکس بلاھیں شائر ایت؟ آ چنکسیں مزن نامیں کد ءُ بالا دے ءِ واجہ اِنت؟ آئی لبزانکی ءُ ازمی ارزشت ءُ بستار چے اِنت ؟
	ایشی پسہ ایوک ھمیش انت کہ کساس ء دو سد سال ءِ بلاھیں پندھے ءِ برُ گا پد ھم ملا فاضل ءِ شائری تاں مروچی ھم زندگ اِنت ءُ مروچی ھم آئی شیئر بلوچی دیوان ءُ مراگشانی براہ انت ۔ ملا ءِ وہد ء نوشتہ کنگ ءِ آسراتی نبوتگ پدا ھم آئی شیئر ، آئی کسہ ، آئی اھوال دلانی تہا سپر کنان ء مارا سر بوتگ انت ۔ ھمیش انت ملا فاضل ءِ شائری ءِ شری ءُ مزنی ، ھمیش اِنت جام درک ، مست توکلی ، رحم علی مری ، جوانسال بگٹی ءُ چگھا بزُدار ءُ کہنیں شائری ءِ ازمی ارزشت ءُ بستار ، ھمیش اِنت مزنیں شائری کہ آ ڈوبرانی تہا سپر کنت ، دلانی تہا روتگ جنت گلزمین ءِ چنالانی تہا ھنڈالا ں جنت ، گوں تہذیب ء ھوار سپر کنت ، گوں زمانگ ء ھمراھی کنت ۔
	ملا فاضل چو نا ھا عامیں مردمے ات ، بلاھیں مالدارے ءُ زر دارے نہ ات ۔ بلے آئی ازم ء آئی زبان ء آئرا چہ عامیں مردمے ءِ سند ء برز ءُ بالا کنان ء تہذیبی چیدگے ٹاھینتگ ۔بلوچ دودمان ءِ جہگیری شبین یے نامینتگ ۔ بلوچی دیوان ءُ مراگاہا نی تہا ملا ءِ ہاریں زبان ءِ دیما کس نہ اوشتاتگ ۔ ملا ءِ گران ءُ سنگینیں زبان ، زانت ءُ زانشت ءِ زبان ات ۔ ہر دانکے کہ آئی ء درا کتگ ات ۔ آئی تہا علم ءُ گیدی زانشت ءِ (folk visdom)ءِ زرے چؤل جنّگا ات ۔ 
ادا لہتیں شیئری درور بچارات۔ 
نادان پہ حکایت سر ھال نہ بیت 
آسنے سُھریں پہ ٹپّگ ء پولات نہ بیت 
آ تیگ ء کہ جوھر مان نیست 
 پہ سجّگ ء آپ دار نہ بیت 

کپتگ انت کوہ ءُ جھ جتگ جمپان 
بے نکاھانی چُک شرف داراں 
ناقص ماں شاھانی گور ء دُراھاں 
سوب غلاماں چہ واجہاں بُرتاں 

عاقلاں سسا کن ات کہ کش اتگ جمپاں سرے
پہ نشان پیداک نہ بیت ماتکوہ ءُ برزیں تیہرے
	ملا ءِ نگاہ چہ وتی وہد ءُ باریگ ء دیمترا ت ۔ بچار اِت ملا فاضل ءِ یک ءُ نیم سد سال ساری آ ؤکیں زمانگ ءِ چست ءُ ایر وتی رژن ءِ آدینک ء چوں نکش کرتگ انت ۔ 

انچیں باری یے کیت انت منی ھوش ء 
زھم جنیں مرداناں گر انت گوش ء 
چابک ءُ شہمات اش بر انت ھوش ء
 قید ءُ شھبند بنت بے وتی کوش ء 
	اگاں چہ ملا فاضلءِ شیئری تلّگ ءِ بنیات مہر ءُ محبت اِ نت ۔ بلے زانتکاریں بالا د ے ءِ بستار ء آئی ء زند ءِ تمامیں ءُ تیوگیں پہناتانی سرا دُریں ھیال ءُ لیکہ دیما آؤرتگ انت۔
	آئی شائری تہا نیک راھی ءُ مذھبی بنگپ ھم گندگا کاھنت ءُ زند مان ءِ ایندگہ راجی ، راجمانی ءُ تاریخی پہناتانی باروا ھم شون رسیت ۔ پرچا کہ زانتکاریں شائر رنگی شائری ءِ دروشم ء ایوکا وتی ذاتی گر ءُ چیل ءُ نفسیاتی جیڑھانی بندیگ نہ بیت بلکیں آ راجمانے ءِ جہگیر ءِ بستار ء ہر آ دودمانی ، ربیدگی ءُ راجمانی سر ھالانی باروا وتی درائشتاں دیما کاریت کہ آ را جمان یے ءِ اخلاقی ءُ تہذیبی گزرانی بالابندی کن انت ۔ پمشکا ملا فاضل ءِ شائری ءِ تہا وتی جندی درائشتاں گوں ھور راجمانی درائشت (social meanings) ھم پدرا ءُ سہر اانت۔
اے خرد منداں شپ اگاں ھرچُند ء تہا ر 
شبر و گردشتاں نشان انت مات ءُ گہار 
دورھمے گُڈ ء پر شما کپتگ آخر ء 
سنت ء بند اِت نند اِت وتی براتانی گور ء 
اے منی سوج ءُ نصیحت انت سرجم ء 
ھمرد ء نا مرد ء نبا نند اِت بے غم ء 
سہل مہ زان اِت کہ مر اِ ت روچے الم ء 
نیکہ چہ خضرؑء کاگدے گپتگ مردم ء 
برات ھما انت کہ مُرتاں براتانی رم ء 
نام اِ ش ما نیت ماں جہان ء چو رستم ء 
منی خبر ایشاں پر حقیقت باور کن اِت 
دژمنیں مرداناں ھما سنگ ءُ سر کن اِت 
چہ دل ء براتی کینگ ءُ 
مہر ءُ دوستیاں نیکہ پہ سیم ءُ زر کن اِت 
بور عقاباں پہ جنگی باندات ء گو ر کن اِت 
مُلیں تاواناں کشّ اِت ءُ کاراں شر کن اِت 
مشکلیں کاراں شما کماشاں پیسر کن اِت
نیکہ چہ پیریں ءِ بناھاں دیگر کن اِت 
منی گفتار ءُ حدیثیں پنتاں کن اِت 
آ تفاقاں چو مُنصف ءِ سوگنداں کن اِت 
توروہ ءُ پتاّں چو قدیمی رندان کن ات 
پہ تفاق مچ بِت ءُ وتی سنگ ء گران کن اِ ت 

	ملا ءِ قول انت کہ ’’سنگ ‘‘ ھما وہدا گران بیت کہ ’’مرد م وتی سنگر ء بہ بیت ‘‘ ہر وہدیکہ مردم یے یا راج یے چہ وتی سنگر ء در کپت گڑا بے رھمیں ہار آئی ء چہ ھُنڈا لاں ولگوج کنت ءُ آئی ء شکون دیم کنت ۔ پمشکہ سنگ ءِ گراں کنگ ءِ ھاترا ملا فاضل تپاکی ءُ یکوئی یے درس ء دنت ۔ 
	مذھبی ءُ نیکراھی ءِ بنگپ چوناھا انسانی تہذیب ءِ یک مستریں پدرائشت ایت ۔ پمشکہ ہر شائر وڑے نہ وڑے ء ایشی ء وتی بنگپ ءِ براہ کنت ۔ ملا فاضل ء وتی شائری ءِ تہا نیکراھی ، ھدازانتی ءُ مردم زانتی ءِ بازیں تک ءُ پہناتانی باروا گوں سرجمی ء تران کتگ ءُ آئی شائری ءِ مستریں بہر اخلاقی ءُ دودمانی کدر ءُ کیلوانی ساٹگ ءُ پہر یزگ انت ۔ چیا کہ وہدیکہ یک راجمان یے اخلاقی ءُ تہذیبی صورت ء زوال آماچ بیت گڑا آئی ءِ مانشت ءِ جُست ود ی بیت ۔ پمشکا راج یے ءِ مانشت ءِ ہاترا راجمانی کدر ءُ کیلوانی بر جاہ دارگ ءُ ایشانی سرا کا ر بند بوئگ المی اِنت ۔ 
	ملا فاضل چو کہ وت وانندھیں ءُ زانتکاریں بالادے ات ۔ پمشکا آ وانگ ءُ زانگ ءِ ارزشتء سہی ءُ سر پد ات ۔ ملا ء وتی شائری تہا چہ یک ءُ نیم سد سال ساری علم ءُ زانت ء را ’’کرامات ‘‘ ءِ ارزشت بکشاتگ ۔ ھالا نکہ آ وہدء ءُ پہ ھاس بلوچ دودمان ء چاگردی جاور ھالانی سبب ء علم ءِ مئیل ءُ ایشی کٹ ءُ پائیدگ اینکس پدرا ءُ پاشک نہ اتنت ، چو کہ مروچیگیں وہد ء علم ءُ زانت نہ ایوکا المی انت بلکیں پہ راج یے ءِ مانشت ءِ مانزمان ھم است انت ۔بلے ملا ء ھما وہدا زانتگ ات کہ علم ھما وسیلگ انت کہ چرائی برکت ء زانت ءُ سما ءِ در پچ بنت ءُ نوکیں دریا تک(انکشاف) دیما کاھنت ۔ کائنات ءِ اسرار آشکار بنت۔پرچاکہ ’’کرامات ‘‘بندرا کشف ءُ سما ءِ نام انت ءُ چہ نامالوم ء دیم پہ مالوم ءِ نیمگا سپر ءِ نام انت ۔
	زانت ءُ زانشت بندرا چیزانی سما ءُ سرپدی انت ۔ تانکہ چیزانی سرپدی مہ بیت ، جیڑھ گیشنگ نہ بنت ءُ دیمروی ءِ گمان ءُ امکانات ودی نہ بنت 
اے ردا ادا ملا ءِ اے شیئر دلگوش کرزیت ۔
بیا منی شاھی مہذیں راجاں 
یاد کن اِت منی گڈیگیں وصیتاں 
کش اِت کہن ء ، ءُ کش اِت نخلیات ء 
یا کن اِت باپار ءُ شما تجارات ء 
یا بوان اِت علم ء ، ءُ زیر اِت کرامات ء 
	ملا فاضل بلاھیں شائرے ات ءُ ہر بلاھیں شائر وتی شائری ءِ سرا پہر بندیت ۔ چو کہ چگھا بزُدار ء گوئشتگ ات ۔ 
بس انت شائراں مئیں باری 
	بزاں منی عہد منیگ اِنت ءُ منی عہد ءُ باریگ ء آئی پیمیں دگہ شائرے آئی دروری ء کُت نہ کنت ۔ملا فاضل ء ہم وتی شائری ءِ باروا درائینتگ ات ۔ 
نیست تئی گفتاراں دگہ شکے 
نیکہ تئی گالاں عیب دنت یکے 
کس تئی گفتاراں نہ کنت شکے 





ملا فاضل پگر ءُ ازم 
					 واحد بخش بزُدار
	بلوچ دودمان ءِ تہا شاعری ءِ کرد نہ ایوکا معتبر ءُ شرپداریں کرد ے ءِ واھند بُوتگ بلکیں مھکمیں کومٹ منٹ یے ءِ واھند ہم بوتگ ۔ چہ کہنیں شائری ء بگر تاں نوکیں شائری ء ھمے کرد ءُ کومٹ منٹ ۔ یک بُنی ءُ بنجاھی روایت یے ءِ دروشم ء بلوچی شائری ءِ رگ ءُ ریشگانی تہا سک گندگ بیت۔ 						
	راجمانی کارست ءِ اتبار بلوچاں چہ شائری ء تاریخءِ کار ہم گپتگ۔ پمشکا بلوچ شائری ء را ’’دپتر‘‘گُشنت۔ بلوچانی کہنیں تاریخ کہ آ ، آیانی بُن پیرکی تاریخ بہ بیت یا آیانی لڈ ءُ بوجانی یا آیانی جنگی ءُ رنگی یا کہ ایندگہ تاریخی واکہاتانی بابت ء بہ بیت ، شائری ءِ دروشم ء پما سر بوتگ ۔ ھبر آسر بلوچی شائری ، بلوچانی تاریخ ء گوں ھوار آیانی دود ءُ ربیدگ ، آیانی ھیال ءُ لیکہ ، تب ءُ چاڑ ءُ آیانی تہذیبی ءُ تاریخی سنچ ءِ انچیں ھوالگ ایت کہ اے پہکیں ءُ مستندیں تاریخ یے زانگ ءُ منگ بیت ۔ 					
	اگاں چہ اے تاریخ شئیری روایتانی واھند اِنت ۔ بلے روایت چو نا ھا کم تر ءُ کم ارزشتیں چیزے زانگ نہ بیت چیا کہ واجہ ھُدا ءِ کلام ءُ دُریں رسول ﷺ ءِ حدیث ، سقراط ، بقراط ، ارسطو ، افلاطون ءِ دراھیں ھیال ءُ لیکہ ھمے روایت ءِ منت وار انت۔ 			چریشی ء زیات مستریں ھبر ایش انت کہ بلوچ شائراں نہ ایوکا شائری ءِ کرد ء را چہ بادشاہ ءُ وزیر ءُ گزیرانی ستا ءُ توسیف ، درباری ءُ خوشامدی ءُ برامدی مئیل ءُ چاڑ ءُ دروگ گشی ءِ چُشیں سلیں درائشاں دور داشتگ بلکیں آیان ء لبز ءِ شرپ ءُ ارزشت ءِ مدام ھیالداری ءُ پاسداری کتگ ۔ 						
	دومی مستریں ھبر ایش انت کہ بلوچ دودمان ءِ تہا چہ بندات ء شائر ءِ کرد ءُ آئی ءِ پگر ءُ ازم، زانتکاری ءُ راہشونی کردے ءِ واھند بُوتگ کہ آئی ء پگری ءُ دودمانی سند ء بلوچ راجمان ء را یک اوست ءُ بھیسہ یے بکشاتگ چو کہ ساری ء نوشتہ کنگ بوتگ کہ بلوچی شائری چہ بندات ء یک تاریخی ءُ راجمانی کردے ءِ واھند بوتگ ۔	 پمشکہ کہنیں شائری ء بگر تاں ملا فاضل ءُ ملا فاضل ء بگر تاں مئے انوگیں دُراھیں بلوچی شائری ھمے روایت ءِ پاریزوک ءُ ساچوک گندگ بیت۔	 
	قیاس کنگ بیت کہ ملا فاضل ہژدمی صدی ءِ آسری دہکانی تہا مکران ء ودی بوتگ۔ ملا فاضل ءِ ودی بوئگ ءِ باروا گشگ بیت کہ آئی ءِ مات ء ماں وابء دیستگ ات کہ آئی ءِ ہر دکیں دستانی دل ء دو لال درپشگا انت ءُ چریشانی سبب ء ہر نیمگے رُژن تالان انت ءُ ھمے دوئیں لال ملا فاضل ءُ آئی برات ملا قاسم اتنت کہ اِے ہر دو ئیں ناں ایوکا وتی زند ء نامدار بوتگ انت بلکیں پہ مدامی بلوچ تاریخ ءِ تہا ابدمان بوتگ انت ۔نوزدھمی صدی ءِ تاں نیامجی سالاں بلوچانی کرا نویسگ ءِ ھاسیں آسراتی یے نبوتگ ۔ اگاں بوتگ ھم بلے ملا فاضل ءِ شائری نوشتانکی صورت ء پما نہ رستگ ۔ بلے پد اھم ملا ءِ شائری دلانی تہا سوگو بوان ء پما سر بوتگ ۔ اے اصل ء آئی ءِ پگر ءُ ازم ءِ سنچ ءُ لائکی ات کہ چہ نوشتانکی صورت ء زیات مہلوک ءِ سینگاں زپت بُوتگ ۔ پمشکا گشگ بیت کہ ’’زندگیں شائری نوشتانکی دروشم ء چہ زیات مہلوک ءِ دلاں نکش بیت ‘‘۔			 
	ملا فاضل ءِ شائری ءِ تہا دو رنگ ءُ تام گندگ بنت ۔ یکے آئی ءِ مجلسی شائری کہ اے آئی ءِ جور جوابی ، دماگی بودشت ءُ تژنی سنچ ءِ واھند انت ءُ دومی ملا ءِ سنجیدگیں ءُ گران سنگینیں شائری کہ آئی ءِ تہا پگری جہلانکی ءُ سما ءُ سسّا ءِ یک زرے چؤل ورگا اِنت۔ 		
	ملا فاضل ءِ شائری ءِ چارگ ءُ تپاسگ ء چہ اے پدر ا بیت کہ آئی ء وتی وہد ءِ فارسی ءُ عربی زانت ءُ علمانی سرا پورھیں دز رسی ات ۔ آئی ءِ کلام ءِ تہا علمی شبین ءُ چہر ، قرآن ءُ حدیث ءِ ھوالگ ءُ تاریخی اشارہ ءُ واکہات گندگ بنت ۔ 				
	ملا فاضل ءِ شائری ءِ تہا یکیں وہد ء مذھبی رنگ ءُ تصوف ءِ سر ھال رنگی ءُ دودمانی ءُ اخلاقی شائری ءِ بازیں تک ءُ پہنات گندگا کائنت ۔ مذھبی شائری ءُ تصوف ءِ ھوالگ ء آئی ءِ شائری تہا جہلانکیں پگر ء گوں ھوار فارسی ءُ عربی ءِ گرانیں ءُ پر مڑاھیں لبزکار مرز بوتگ انت ۔ ادا لہتیں درور بچار اِت۔						
داشتم دست تضّرع با خُدا ءِ لم یزل 
عرش ءُ کرسی ءُ ثریا سِکہ زدن روز ءِ اوّل 
نص اندر چار صحیفہ نقش ارسال نُزل 
است ’’فی نارِ جہنم خالدین‘‘بد عمل (۱)
یا
من کہ سبحن الذی اسراُ اول یات کناں 
گو ھراں باریں دہن ء وصف آں ذات کناں 
جانستان ، ویل ءِ وتاں ، عرض گوں سما وات کناں 
بلکیں چرا حیوان ر ھیں خضرؑ ء ملا قات کناں 
ذکر ءِ حق ، علم الیقیں سِر ءُ خفیات کناں 
در جہان اندر ، تجلی را کرامات کناں 
نعت ء سرداریں نبیﷺءِ صلوات کناں 
سد درود ءُ سد سلام ء پیشکش ءُ سوٖغات کناں (۲)
						(مکاریں دنیا )
	رنگی شائری ءِ ھوالگ ء ملا فاضل ءِ توار ءُ گالوار ، بلوچی شائری ءِ مچکائیں رنگی ھُل ءُ جذبگاں گوں ھم سنگ گندگ بیت ، کہ اودا دوست ءُ مہلنج ء را ہر صورت ء وتی کنگی انت ۔ بلے محبت ءِ تہا ھمے جذبگ ، مال ءُ ملکیت ءِ ھیال ءُ لیکہ ءِ بر ھلاپ شرپ ءُ مڑاہ ءُ انسانی ءُ دودمانی سند ء ھم تنگیں ءُ الکاپیں مئیل ءُ چاڑانی واھند اِنت ۔
	ملا فاضل ءِ کرا ’’دنیا ءِ غم ‘‘ ءُ ’’عشق ءِ غم ‘‘دو جتائیں لیکہ انت کہ آ ’’عشق ءِ غم ‘‘ ء را چہ ’’دنیا ءِ غم ‘‘ ء گوں جتا ءُ گستا کنان ء عشق ء را زندگ بوئگ ءِ ہاترا یک سکین یے ءِ نام دنت ۔ چو کہ ملا فاضل گُشیت۔
غم ھیالے ءُ عاشقی چاڑے 
اِ ے دگہ شگل یے ءُ آ دگہ کارے (۳)
	بلوچ چو کہ بیر ءُ دژمنی ءِ اتبار ء آسر پسند بوتگ انت ۔ آ مہر ءُ محبت ءِ ھوالگ ء ھم ھمنچو شدت پسند بوتگ انت ۔ ایشانی کرا محبت ءِ جذبگ ھم سکیں ءُ ترندیں کومٹ منٹ ءُ ھمگرنچی ءِ سبب ء یک ترندیں کردے ءِ صورت ء گندگ بیت ادا ملا فاضل ءِ اے جہلی شیئر گندگ کرزایت۔
سی نہ مان انت ءُ پہ سئے ء بوشتاں 
من وتی جان ء پہ نمد پوشاں 
انگت نہ بھّجاں چہ وعدھے دوستاں۔(۴)
	چہ مہلنج ء دوری ءُ جتائی ءُ زہیری ءِ جُست ہر دوست دار ءِ نسیب ء بوتگ ءُ ماں دنیا ءِ تیوگیں رومانوی لبزانک ء جتائی ءُ زہیری ءِ ویل ءُ واکہاں ء ہمک شائر ء وتی ء وتی داب ء ماران ء ایشرا لبزانی جامگ گوئر ء داتگ ۔اے درگت ء ملا فاضل درائینیت
شپ کہ چار پاساں غم چار قسمیں گور مناں 
جزم زاناں کہ گوں دگہ ھچ کس ء نہ باں 
قسمے چرا نوک چھریں کڑی سنداں تیز تر اِنت 
قسمے چرا گرانباریں گراباں سنگین تر انت 
قسمے چہ الماس پلک تراشا ں نیش تر انت (۵)
	ماں بلوچی رنگی لبزانک مہلنج ءِ سسّائی جوہان (تخیلاتی ہیولا)چہ بلوچ راجمان ءِ فطری حسن ء ودی بیت ۔ چہ دور دراجیں شبین ءُ چہرانی بر ھلاپ مہلنج ءِ گوناپ ءُ حسنءُ زیبائیءِ ردا کار مرز بوتگیں تیوگیں چیدگ (علامت)چہ وتی چاگرد ء زورگ بوتگ انت کہ ایشی ءِ تہا ڈیہہءِ وشبو ءُ رنگ ءُ گونگ گوں کتہ کاری ء درشاں کنگ بوتگ ۔
	بلوچی شائری ءِ تہا مہلنج ءِ گوناپ برے بام ءِ رنگ ء گوں رجینگ بوتگ ءُ مہلنج ءِ چم برے میش ءِ چماں ، برے ماہ ءِ جوہان ءُبرے بام ءِ رژنائیں استار ء گوں ھم درور کنگ بوتگ ۔ 
ملا فاضل اے درگت ء درائینیت
ہروھد داب کنت نودی شل 
گندیم گونگیں گرکی تل 
استین ءِ پیا فیں ترونگل 
دُریں ہتلی ، سیم ساقیں 
ماھے چاردھی بے باکیں 
درپشوکیں سہیل جبراکیں 
شپ مں آخر ء لنجے بیت 
پُر نوریں سحر گنجے بیت(۶)

کتابانک:

۱۔ فقیر شاد ؔ؍ملا فاضل (مرتب)2002 :درپشوکیں سہیل ، ندارد ص:110
 ۲۔۔۔۔۔۔۔۔۔۔۔۔ایضاً۔۔۔۔۔۔۔۔۔۔۔۔۔ص:135
۳۔ ۔۔۔۔۔۔۔۔۔۔۔ایضاً۔۔۔۔۔۔۔۔۔۔۔۔ص:269
۴۔ نصیر ، میر گل خان 1979: بلوچی عشقیہ شاعری ، بلوچی اکیڈمی کوئٹہ ص:91
۵۔ فقیر شاد؍ملا فاضل (مرتب) 2002:درپشوکیں سہیل ، ندارد ص : 246-245
۶۔ ۔۔۔۔۔۔۔۔۔۔ایضاً۔۔۔۔۔۔۔۔۔۔۔۔۔ص:338
	






مُلا فاضلءِ ازم ءُ پگرءِ لہتیں پہنات 
واحد بخش بزدار
	بلوچی شاعریءِ تہا مُلا فاضل، جام درک،مست توکلی،رحم علی مری، جوانسال بُگٹی،چگھا بُزدارءُ ایندگہ بازیں لبزانکی بالاد وتی وہدءُ باریگءِ بے دروریں شاعر بوتگ انتءُ ہر ازم کارء وتی وہدءِ مئیلءُ چاڑانی درگتء نہ ایوکا وتی ھیالانی درنگازی کتگ بلکیں ھمک شاعر وتی ھاسیں ڈکشن ءُ دابے ءِ واھند ھم گندگ بیت۔			
 چوناھا اگاں زبان ءُ بیانءِ اتبارء چاکری عہد ءِ شاعری چارگءُ تپاسگ بہ بیت گُڑا ھمے پدر بیت کہ چُشین روایتی راجی ءُ راجمانی چاگردےءِ واھند بوھگءِ باوجوت آ وہدءِ لہجگ ءُ ڈکشن ھمنکس مزنءُ ھمک گیر ات کہ مرچیگیں دیمرئی کرتگیں وہدءِ تہا ھم آئی مٹ نگواھیت۔		 چریشیء ھمے پدر بیت کہ آ وہدءِ بلوچ سماج تہذیبی صورتء چنکس مزن ، سیرءُ شائیگان ات۔اے پدریں گپ ایت کہ زبان بندرا وتی تہذیبءُ تہذیبی پدرائشتانی جہگیریءُ درنگازی کنتءُ آئی ڈکشن ءُ مانہہءُ بزانت چرائی پژدرا دیما کائنت۔بزاں یک راجے تہذیبی صورتء ھمنکس سیرءُ شائیگان بیت گڑا آئی لبزانک ھم ھمنچو مزن پہناتءُ گشاد تر بیت۔		 
 اے بلائیں راستی ایت کہ مروچگیں نگیگیں جاورانی تہا بلوچی زبان ءِ کدرتی ردوم اوشتاتگ۔اگاں چیزے ردوم بوھگا اِنت ھم آئی جُنز فطری ءُ تچک نہ اِنت بلکیں نوکیں نگیگیں اثراتانی واھند اِنت۔چیا کہ آئی تہا وتی تہذیبی تبءُ چاڑءُ آئی تامءُ شیرکنی موجوت نہ اِنت بلکیں نوکیں وہدءِ تیز رواجیں لوٹءُ گزر ءُ درآمدیں اثرات تچکا آئی سرا اثر آماچ بوھگا اِنت۔پمیشکا مرچیگیں بلوچی زبان ءُ لبزانک ھوادگ ھوادگ گندگ بیت۔		 اگاں چہ فاضلءِ وہدء بلوچی زبانءِ سرا فارسی اثرات تچکا گندگ بنت۔چیا کہ اے وہدء فارسی زبان تیوگیں ہندوستان ءِ سرا وتی اثراتاں دور دئیگا ات ۔ بلوچستان و چوناھا ایرانءِ ھمساھگ اتءُ ھمساھگ اِنت۔فارسی زبانء گوں ھوار عربی اثرات ھم اے دورء گندگ بنت چیا کہ مسلمانانی مذھبی زبان بوئگءِ سوبء بلوچی ء گوں ھور اے جاگہ ءِ درسیں زبان چریشیء اثر مند بوتگ انتءُ اے دورء فارسی عروضاں گوں ھوار بلوچی شاعریءِ تہا عربی عروض ھم گندگ بنتءُ اے وہدءِ شاعریءِ زبان ءُ بیان ءُ تہری دروشم کلاسیکی شاعریءِ نسبتء چیزے جتا ءُ گستا ترگندگ بنت۔			 	پمشکا مُلا فاضل ءِ شاعریءِ تہا فارسی ءُ عربی ہر دو اثرات دار انت بلے مُلا فاضلء وتی شاعریءِ تہا عربی ءُ فارسی لبز،شبینءُ چہرانچشیں پیمےء جاہ دات انت کہ درامدءُ بد ڈول گندگ نہ بنت۔اے مُلا فاضلءِ ازم وستادیءُ کتہ کاری ات کہ آئیء چیزے مُہرگ الما چہ اِنگو آنگو درچتگ انت۔بلے آئیءِ شئیری تبءُ چاڑ وتی اِنت۔درشانیءِ وسیلگ ،حیال ءُ لیکہ وتی انت۔آئیء بلا شک عربی ءِ گرانیں لبز وتی شاعریءِ براہ کتگ انت بلے بے نما گندگ نہ بنت۔	 
	 مُلا فاضل ءِ شئیری گوئپت ءُ بُنگپ بے شک رنگی اِنت۔بلے آئیءِ مچکائیں تاثر مردم گری ،نیک راھی ءُ بلوچ ربیدگی پجاری اِنت۔ہر جاگہے کہ آئیء مہرءُ دوستی ءِ گپے جتگ ھمودا آ نیکراھیءِ پنتءُ شوناں ءُ بلوچ راجمانی کدرءُ کیلواں ھم بے حیال نبوتگ۔مُلا ہر رنگی پر بندءِ آسرء وتارا یک اخلاقی بالادے ءِ بستارء دیما کاریت۔ادا لہتیں درور چارگ کرزانت۔	 
بس کن او مُلا شعرءُ چالانی
ہرکس روت پہ راہ ءِ حقانی
لم یزل تہنا یا وت ئے مانی
 (سچوئیں شیشار) 

بس کن او فاضل تئی سخن یکے
کس پمے دنیاء مہ کنت شکے
ہر کس روت کہ راہے بر حقیں
پہ ترا رحم کنت قادر لا شکیں
(زباد موش)

بس کن او فاضل تو مجن ھم چُشیں گپء 
پہ ترا رحم کنت ربّ مرگءِ ساھتء 
 (ملک آبادءِ بے غُباریں ماہ)

 چرخ لیٹ اِیت اے جہان ،دنیا نہ مانی پہ کس
 بس کن اوفاضل ادء بے ھوادگیں گالاں مہ گوئش 
اچ چدءُ دیمء نام گل ببیتیں چیرءُ سر
ابجدء سسا کن اگاں دانائے ستر
 بس کن او فاضل دوزخءِ آسء کن خطر
 (گنجیں ماہ ول) 
 مُلا فاضل باز دیر گندیں دیدانک ےءِ واجہ ات۔آئیء وتی وہدءِ مٹ بووکیں جاورانی پورھیں سماات۔آ سہی ات کہ وہد یک جُزوکیں سرپُرے نام اِنتءُ ہر کس کہ وتارا وہدءِ ھمے جُزء گوں ھم تنگءُ ھمگرنچ نہ کنت آ زوال ءِ آماچ بیت۔				
 عاقلاں سساکن اِت کہ کش اِتگ جمپاں سرے
 پہ نشان پیداک نہ بیت ماتکوہءُ برزیں تیہرے

انچیں باری یے کئیت اِنت منی ھوشء
زھم جنیں مرداناں گر انت گوشء
چابُکءُ شہمات اِش بر انت ھوشء
قیدءُ شہبند بنت بے وتی کوشء
 
سُرمباں مچار مِثلءِ ھری
دُورء بچار چو اُشتری
تحقیق کپ ئے پُشت سری
 وتی وہدءِ جاورانی سماداریء گوں ھوار آئی نگاہ بانداتءِ سرا ھم سک اتنت۔بانداتءِ ردا آئیءِ شاعری ءِ تہا دو مستریں پگرءُ لیکہ گندگا کائنت یکے بلوچ راجءِ تپاکی،ھم سنتیءُ یکوئیءُ دومی علمءُ زانتءِ دربرگ۔				
	 مُلا فاضلءِ نزیکء تاں کہ بلوچ راج ھم سنت ءُ ھم تپاک نہ بنت گڑا پہ ھییت بلوچ آئی مانشتءُ پجار پشت نہ کپیت۔پمشکا آ بلوچ راجءِ یکوئیءُ ھم سنتی ءِ سرا زور دنت۔	 
دور ھمے گڈء پر شما کپتگ آخرء
 سنّتء بند اِت نند اِت وتی براتانی گورء
اے منی سوجءُ نصیحت اِنت سرجمء
برات ھما انت کہ مُرتاں براتانی رمء
نام اِش مانیت ماں جہانء چو رستمء
 
چہ دلء براتی کینگءُ کستء در کن اِت
مہر ءُ دوستیاں نیکہ پہ سیم ءُ زر کن اِت
گوشاں منی گفتار ءُ حدیثیں پنتاں کن اِت
 آ تفاقاں چو منصفءِ سوگنداں کن اِت
 پہ تفاق مچ بت ءُ وتی سنگء گران کن اِت
 بلوچ راجءِ تپاکیءُ ھم سنتیء گوں ھوارمُلافاضل علم ءُ زانت ءِ در برگءِ باروا ھم باز زور دنت،آئی ءِ نزیک ء علم یک ،،کراماتی،، طاقت یےءِ واجہ اِنت ءُ راست ھم ہمیش اِنت بید چہ علم ءُ زانتء ھچ راج یے دیمرئی کرت نہ کنت ءُ نیکہ بے علم ءُ زانت ء کار وبارے بوت کنتءُ نیکہ دگہ روزگارے۔مرچیگیں وہدء تمامیں چیز گوں علمءُ زانتء ھمگرنچ انت۔مُلا فاضل اے درگتء درائینیت۔	 
بیا اِت منی شاھی مہزبیں راجاں 
یاد کن اِت منی گُڈیگیں وصیتاں
 کش اِت کہنء ءُ کش اِت نخلیاتء
 یا کن اِت باپار ءُ شما تجاراتء
 یا بوان اِت علمء، ءُ زیر اِت کراماتء
	 بنیاتی صورتء مُلا ٖفاضل بلوچی دیوان ءُ مجلسانی مردمے ات۔ہر دیوان یےءِ کہ مُلا براہ بوتگ ات،مہلوک ھمودا مچ بوتگ ات۔مُلاءِ ہاریں زبان ءِ دیما کسی مجال نہ ات کہ دانکے درا بہ کرتین ایت۔
 مُلا چو کہ دیوانءُ مجالسانی مردمے ات۔پمشکا آئی شاعری دو جہتءُ ھییتء چارگ کرزیت۔ یکے مُلاءِ لبزانکی زبان ءُ آئیءِ شاعری ءُ دومی آئیءِ عامیں ءُ لس مجالسی شاعری ۔مُلا ءِ مجالسی شاعری ایوکا جور جوابیءُ گپءُ ترانءِ شاعری اِنت کہ چرائی ءِ سنجیدگیں شاعری جتائیں چیز ایت۔						
 ھبر آسر مچکائیں صورتء مُلا ءِ شاعری،زبانءُ بیانءُ پگرءُ ھیالءِ اتبارء یک جتائیں ڈکشن ءُ درانگازی یےءِ واھند اِنتءُ چشکہ مُلا ءِ بُنی بنیاتی لیکہ مذھبی ءُ اخلاقی اِنت۔پمشکا بازیں جاگہاں آئی ءِ توار ءُ لہجگ ءِ تہا واعظانہ ءُ خطیبانہ رنگ ھم پدر بیت اِنتءُ چوناھا مُلا ءِ وہدا ھمے اثرات کشءُ کرءِ تمامیں زبانءُ شاعرانی تہا گندگ بنت کہ اے آوہدءِ مستریں لبزانکی مئیل ءُ چاڑے ات۔							


گِسد گوار
شعر :ملا فاضل
موسمی تر ہوراں الم چو حیمہ زدی
آ گِسد گواریں کہربا شنزان انت دردی
پر تماشایے رپتگاں سیلان ندی
من چراگ جاڑیں شانتگ انت گُل بیتگ ودی
مات و باتی ئے گون اتنت قِسم چار صدی
یک دمے سساّ کرتگوں واگشت اوں پدی
بے قرار بیتاں از غمِ سنگین ماول ء
من ھبر گپت چہ احمق و دروہانی دل ء
دل چیا شیدا والہہ و نال ئے پہ گُل ء
یاسر ءِ سودا ء بدئے صد مِثقال طِلاہ
یا مہ اندیش و پیش ببر مردی توکل ء
یا کن ئے سوب یا ورئے نیشِ صد بلا
گوں من ات یک ڈکیّں سپاہانی دیگری 
چپ ء ملاّن ء راست ء گوں کارچے مہتری
سیلہ و پرگول ء پہ تماشایے کوتری
امن کنت کابُزگی سر ء کشّیت کوکری
رِتکگیں کٹ یے گپتگ ات قمریاں سنت
ماہ و مادن مں ششتگیں سیاہ بندے جم ات
آزہی قطار بستگیں مُرگانی رم ات
طوطی گوں بانز ء چوسُہیل تیگیگ ء شم ات
شدریں آھو مں تنگ دپیں گٹے ننگر ات
کاگدیں بادگیر ءِ نقیب سیاہیں چاکر انت
زرّ ءِ کنڈیگ پہ کِلہّ وگورئے محکم انت
بے گناہ قید ء مں گمانانی سرشم انت
تحتگِ چینی پہ قُفلِ ھاموش ء بستگنت
تاکچہ نقشیں پہ دو صد رجیم ء رستگنت
ٹیٹل ئی گُل گرک چہ رُخ و دزماّں گوستگنت
تیر و بند از تحتِ سلیمان ایر کستگنت
ریزہ و دہکان گوں صداں اندر جنگ اتنت
مُرگِ زرّی مں بارگیں چوباں درنگ اتنت
ہر دھیں نخلانی ثمر حونی رنگ اتنت
موسمی تُرنج انت مں گورے دیم ئے گران بر انت
گرک اش اندیم انت رطب چہ شینکاں در انت
شربتی جاڈیں چو نہالاں نوک رُستگنت
کالب و قد انت نئے کہ چہ قیاماں کستگنت
نُگرہیں میخ اش نئے کہ چہ چوٹاں گو ستگنت
دؤر الشمّس ء بُرّ اتگ و لیل ء تتگ
سیاہ جہاں گیر ء برسرِ گیدی ء جتگ
چاکراں دؤر ء شش تکیں آچار کجتگ
کالب یے استنت دُرست بیت نام لب شکر
سئے صد و پنجاہ یازدہ صد شش داریت قمر
اچ چد و دیما نام گل ءِ بیت چیر و سر
ابجد ء سساّ کن اگر دانا ئے ستر
بس کن او فاضل دوزہ ءِ آس ء کن ھتر


گِسد گوار
شعر :ملا فاضل
	 معناءُ بزانت :غنی پہوال
اولی گال:
موسمی ترہوراں الم چو حیمہ زدی
معناءُ بزانت : 
	ترہور ہماہور ء  گوشگ بیت کہ ہورے ء  گورتگ وزمین ھشک نہ انت وپدا ہورے بگواریت بلے چوکہ فاضل لبز’’موسمی ‘‘ کارمرزکنگا انت تہ ایشی ء ِ بزانت بہار میچیں موسمی شنزانت کہ پدماں پدشنزنت ’’ الم ‘‘ اداعربی علم بزاں بیرک نہ انت بلکیں فارسی ء ِ الم بزاں درد والم ء ِ معنوی رعایت ء  پہ زہیر ومولمانی اندوہ ء ِ بزانت ء  فاضل کارمرزے کنگا انت ‘ ’’حیمہ زدی‘‘ مثالے بلے ایشی ء ِ تہا محاکات ء ِ ازم ء ِ انچیں دروشمے مان کہ ذہن ء  سرجمیں عکسے ء ِ رنگاودی بیت بزاں دوست ء ِ زھیرانی اندوہ وگم منی دل ء ِ زمین ء  انچوپہ مُہری کل انت چوکہ حیمہ یے زمین ء  میہہ جتگ وکل بہ بیت۔		 
ترہور:باز مردم ایشی ء  تل ہور گوشیت کہ چٹ ردانت ‘ چیا کہ تل ہو رنئے تہنا بے معنا انت بلکیں اے جُتک گال ہچ قدیمیں شعرے ء  ہم کار مرزنہ بیتگ ‘ بلے تر ہور باز جاہاں کارمرزبیتگ چوکہ بالاچ ء ِ کلاسیک شاعری ء  جاہے اے لبز چوآتکگ:

گوستاں چہ ہما سرکوری 
انچو پُٹلءِ تر ہوری
دومی گال : 
آگِسد گواریں کہر باشنزان انت دردی
معناءُ بزانت : 
	 کہر بابُند راسکیں تر پناکیں مُہرگے بلے فاضل ادا پہ دوست ء ِ تشبیہہ ء  کارمرزے کنت ‘ ’’ گسد ‘‘ ہم مُہر گے ’’گسد گوار ‘‘ بزاں گسد گواریں دوست ‘ ہمائی ء ِ کہ گپ وتران مثلِ گسد ء  انت ‘ ’’شنزان انت دردی ‘‘ بزاں دردیں شنزانی تہا انت ۔حسن زرگِرگشیت: 
گل نئیں لیکن گلُشنی درچکے سُنبلیں
آگِسد رنگیں کہربا دست تلملیں
	درد:درد بُندراہماترندیں رگامی ترمپاں گوشگ بیت کہ ترندی ویک شلی زمین ء  رچگ ء ِ وہد ء  ’’دررر‘‘ ء ِ توار ء  پیداک کننت ‘ چوکہ دہلی ء ِ راجد پتری شعر ء ِ تہا اے لبز ہمے معنا ء  چوآتکگ:
شاہ تیابی گوں لشکر و فوجاں 
چاکرگوں بشامی درد موجاں
یا مذہبی شعر ’’ ادہم ‘‘ ء ِ تہاچوکارمرزبیتگ :
تیر چہ کمان مثل دردء 
ترمپیگ ء  رتکنت بے ھدء
	 بلے چوکہ فاضل ء  لبز ’’شنز ‘‘ کارمرزکتگ ‘ وھدے کہ شنز چورگامی ترمپانی رنگ ء  زمین ء  دردنہ ورنت پمیشااد ء  اے ھبر ء ِ گیشینگ المی انت کہ درد ‘ محاورہی معنا وبزانت ء  ترندی ‘ زراب ‘ نپسّتی ءُ یک شلی ء ِ معناء  ہم کارمرز بیت ۔چوکہ قدیمیں شعرے ء  ترندی ءُ زراب ء ِ معنا ء  چوکارمرزبیتگ : 
گوش گوں کہربائیں ہنگ ء
گوستاں چودرد ء پربار ء
	نپسّتی ویک شلی ء ِ آدینگ ولدعالی رندء ِ شعرے ءِ تہاچوکارمرزبیتگ کہ وتی گہار فاطمہ ء ِ بابت ء  گوشیت۔
بکچواں سیم کاریں گدے پیچی 
ترونگلیں ارسان ء دردے ریچی
یا گل چوٹاء ِ شعر ء ِ اے گال ء  بچارات : 
گونڈ لیں تیراں گرند کتگ چوبشامی د ردء  
 فاضل ء  ہم ہمے رنگا اے لبز محاورہی معنا ء  نپسّتی ءُ یک شلی ء ِ معنا ء  کارمرزکتگ۔
سیمی گال : 
پرتماشایے رپتگاں سیلان ِ ندی
 معناءُ بزانت :
کور ء ِ سواد ءُ ندارہ کنگا ر پتگاں۔
	’’ندی ‘‘ ھندی لبزے ‘ بزاں کور ‘ فاضل ء  دگہ ہم بازیں ھندی لبز کارمرزکتگ چوکہ ’’چُری ‘‘ ‘ ’’جھوٹ بولے ‘‘ ’’گوری ‘‘ ءُ دگہ بازیں۔

چارمی گال :
من چراگ جاڑیں شانتگ انت گل بیتگ ودی
معناءُبزانت : 
	’’چراگ جاڑیں ‘‘ تشبیہہ یے پہ دوئیں چماں کہ فاضل ء ِ شرتروپرمعنا وڈولدار تریں تشبیہہ آں یکے ‘ ودی ‘ بزاں پدربیتگ ‘ بند ء ِ آدگہ لبزانچو کہ نبشتہ انت انچومعنادینت ۔
’’ودی ‘‘ مئے کلاسیک ءُ قدیمیں شاعری ء  پہ پدرّی ءُ ظاہری ء ِ معناء  اتکگ ‘ بلے مئے نوکیں بنشتہ کار پہ ردی ایشی ء  پیداک بیگ ء ِ معناء  کارمرزکننت۔
پنجمی گال : 
مات وباتی یے گون اتنت قسم ِ چار صدی
 معناءُ بزانت : 
	’’باتی ‘‘ ہما جدّی مولد انت کہ بانکاں چومات ء ِ رنگارودیننت یا مولدی ء  مولد انت بلے چوگہار و دزگہار ء ِ رنگا انت ‘ بزاں مولدیں مات وگہارو دزگہارے ہمراہ اتنت۔’’قسم چار صدی ‘‘ بزاں ھما جدی وفادار وپربیسہ ایں باتی کہ ’’چار صد‘‘ آہانی نہادات ‘ چہ چار صدی ء  شاعر باتیانی قدرو’’Value‘‘ ء  ظاہر کنگ لوٹیت۔
’’چار صدی ‘‘ ء ِ جتک گال (ترکیب ) فاضل ء  پہ گراں بہائی ءُ گران نہادی ء  کارمرزکتگ۔ بازیں قدیمیں نام ھمے ھساب ء  بندگ بیتگ انت ۔چوکہ صدو‘ ھزاری ‘ لکیّ۔
ششمی گال: 
یک دمے سّسا کرتگوں واگشتوں پدی
معناءُ بزانت: 
	من کہ دیست ‘ منا پہ دوست ء ِ نزیک ء  روگاھچ رنگیں وار ءُ گیگ نیست تہ من دمانے دل ء  فکروبیچارکت و واگشت کت بزاں پرتراتاں۔
’’سسا ‘‘بندرا اے لبز ’’سرسار ‘‘ بیتگ ‘ بلے بازینیں گشگاایشی ء ِ ’’سر‘‘ ء ِ ’’ر‘‘ ءُ ’’ سار ‘‘ ء ِ ’’ر‘‘ آنی تہا اوشت اتکگ و اے لبز سسا بیتگ۔
ھپتمی گال : 
بے قرار بیتاں از غم ِ سنگین ماولء 
معنا ءُ بزانت: 
	اے گال ء ِ تہا فاضل عشق ء ِ ہما کیفیت ء  بیان کنگا انت کہ عاشقے پہ وتی دوست ء ِ گندگ وگپ وترانے ء  محتاج بہ بیت وانا گہ دوست آئی ء ِ دیما پدرّبہ بیت ‘ بلے عاشق آئی ء ِ گوراشت وگوں آئی ء  گپ وتران کت مہ کنت تہ چشیں جاوراں عاشقء ِ بے قراری پیسرئیگ ء  ہم گیشتر بیت ‘ فاضل اداھمے ھبرء  کنگا انت ‘ بزاں سنگین وگرانیں دوست ء ِ غم ء  گیشتربے قرار وپریشان کت۔’’ماول ‘‘ ایشی ء ِلبزی معنا’’سُرک انت ‘ محاورہی معناء  سرین ء  جہل نند جاہ ء ِ بز گوشت ء  گوشنت کہ راہ ء  روگ ء ِ وہد ء  الم سُرنت ‘ ھمے سو باں شاعراں پہ دوست ء  ’’گران ماول ‘‘ یا ’’سنگین ماول ‘‘ ء ِ جتک گال (ترکیب ) کارمرز کتگ ‘ بزاں ہما دوست کہ آئی ء ِ ترّوتاب یا گام ورپتار گران وسنگین انت یا آئی ء ِ نندگ وپاداہگ گران وسنگین انت ۔ہمے سوب انت کہ گوں اے لبز ء  شاعراں ’’گران‘‘ یا’’سنگین ‘‘ ء ِ لبز الم ء  کارمرزکتگ ۔چوکہ ’’گران ماول ‘‘ یا ’’سنگین ماول ‘‘ اے جتگ گال فاضل ء  باز جاہاں کارمرزکتگ ‘ چوکہ : 					 
ماں بشارتاں ھزات گراں ماولیں لیلےٰ جناب
یا 
پرکہیب نشتگ ھتلی سنگین ماولیں

 توپان ء ِ شعر ء ِ تہا اے لبز فاضل ء  پہ بنی معنا ء  چوکارمرزکتگ ۔
سرسرے چیرات نگورتاں گوں نگیگیں ماولاں
	ادا’ماولاں‘‘ پہ سُر پر ء ِ لبزی معناء  کارمرزبیتگ ‘ سرگوات وہدے جمبراں چیربیت تہ جمبرانی تہاترندیں سُر پرے بنا بیت کہ چم ء ِ سراہم گندگ بنت ‘ بلے باز شاعر پہ نزانتی ایشی ء  دوست ء  سپت گالے لیکیت ومہرنگ ومہلنج ء  گوناپ ء  ایشی ء  تہنا مہول نبشتہ کنت کہ پہک ردانت ‘ہمے رنگا سرگ ء ِ رعایت ء نند جاہ ونند جاہ ء ِ رعایت ء  اسپ ء ِ زین یادگہ اولاکانی پہ ھما جاہ ء  ھم کارمرزبیت کہ سوار نندیت ‘ چوکہ میر محراب خان شہید (خان قلات ) ءِ شعر ء ِ تہا اے لبز ہمے معنا ء  چوکارمرزبیتگ : 				 
ماں کنوسی فیل جنگی گون اتنت بے ماولیں
’’بے ماولیں ‘‘ بزاں بیرپشتیں۔
ھشتمی گال : 
من حبر گپت چہ احمق ودروہانی دل ء 
معناءُ بزانت : 
ناسر پدورپک و ھنر بازیں دل ء  من ’’حبر گپت ‘‘بزاں جست کت ۔
	’’دروہ ‘‘ اے لبز دروگ ودروہگ دوئینانی بنگال ( مصدر ) انت ۔ ایشی ء ِ معنار پک ‘ ھنر بازی ومکاری انت ‘ چوکہ ھانی وتی شعرے ء ِ تہا گوشیت:
سازاتگ دروہے چاکروچنگانی سعیت 
یا
 اے لانگو پہ درو ہے آتکگاں
 میر چاکر ء  پرماتگاں
یا مئے کلاسیک شاعری ء ِ مستریں شعر گوہر ء ِ ھِرّانی شعر ء ِ تہا اے لبز چوش کارمرزبیتگ:
بتکگ انت گولانی تڑیں تازی 
ازپدا رِندان دروہ کتگ بازی
 ہمے گال دگہ جاھے چوآتکگ :
ازپدار نداں دروہ کتگ بازی
گوستہ ریحان ء ِ سیاہ مزار تازی
	 دگہ قدیمیں شعرے ء ِ تہادنیا گوں مکاریں جیننے ء  مثال دیگ بیتگ وگوشگ بیتگ کہ دنیا گوں مردم ء  چوش کنت 
زیریت ٹگی ودروہ ومکاری
کچل وجوراں دنت بے ناھاری 
 نہمی گال:
دل چیا شیدا او والیہ ونال ئے پہ گل ء 


دھمی گال : 
یاسر ء ِ سودا ء  بدئے صد مثقال طلاہ
یازدھمی گال :
یامہ اندیش وپیش بِبر مردی توکل ء 
دوازدھمی گال :
یا کن ئے سوب یاورئے نیش ِ صدبلا
معناءُ بزانت : 
	اے گالانی تہا شاعر گوں دل ء  جیڑ گاانت کہ توچیا مپتا چوشیداوگنوک ئے وناحق وتارا عذابے ء  دورداتگ اول وھمے کہ سہر ءُ مالاں شوہاز کن ولال ء  نکاح بکن ‘ اگاں ناں وسوس وبیم واندیش مکن ومردی لانک ء  بندوپہ دوست ء  شپ رہی اے نی دوسرداریت یا وسوب کنئے یا گرانیں مشکل وجنجالانی دیمپان بئے ۔
چارد ھمی گال : 
سیلہ وپر گول ء  پہ تماشایے کوتری
پانزدھمی گال : 
معناءُ بزانت : 
	بیگاہ ء ِ عاشقی سیل گردشتاں منی تیزویک ڈکیں زھم پہ سپاہ یے منی چپیں کش ء  جلواہ دیانان ومہتری کارچے منی راستیں کش ء  لانک ء  ات ۔
شانزدھمی گال : 
کوچو ء  بیگاہ ء  جُڑ بندنت نودزری 
معناءُ بزانت : 
	اے گال انچو کہ نبشتہ انت ہمے رنگا معنا ہم دنت۔
’’کوچو‘‘ بل نگورء  جاگہے ء ِ نام انت وفاضل وت کوچو ء  شتگ وہمے شعرے پربستگ ۔
ھبدمی گال : 
امن کنت کابزگی سر ء  کشیت کوکری
معناءُ بزانت : 
	بزاں چوھزاتگیں آسک ء  اے دیم وآدیم چاریت وہدے کس ے گندگامہ بیت تہ چم ودوچم کنت وسر ء  چوکو کریں استین ء  کشیت وتازاہرکنت۔
	’’ کابزگ ‘‘ کابزگ آہویا آسک ء  گوشگ بیت بلے اداشاعر آہو ء ِ ھز گاوتی دوست ء ِ ترس وھز گاگوں مثال دنت ۔’’کوکر‘‘اے لبز فاضل ء  اے گال ء ِ تہا انچوپہ شیواری ومعنا آفرینی کارمرزکتگ کہ ایشی ء  گال ء ِ بزانت ہمے کساس ء  پرمعنا وبراہدار وشاہگان کتگ کہ گپ نہ بیت پہ تہہ آپ وازلی تنگ وہوشام جتیں بلوچ ء  چہ کوکر ء ِ سرکشگا مستریں وشی دگہ چے بیت کنت ؟ بانک سیمک گشیت :
چہ مُجاں استین یے سراکشیت
بُرزشہ ماران ءِ کمیں کوہ ء
	فاضل ء  اے گال ء ِ تہا کو کر ء ِ شبین ء ِ کارمرزگانئے تہناوتی دوست ء ِ اہمیت وارزش چوسائجی ء ِمات بند ء  برزوبلند کتگ بلکیں وتی تن وہوشامی ء ِ احساس ہم شاہگان وبلیغیں دروشمے ء  پہ وانوکاں سرکتگ ‘ کوکرء ِ لبزی معنا انت ہما اسپیتیں جمبر کہ چہ مجاں سرکشیت ‘ مچ کہ کاریت وزاہری کنت ایشیء  ہم کوکرگشنت ۔ اے گال ء  جنک ء ِ سرکشگ ‘ آسک ء ِ سرکشگ ءُ چارگ ءُ کوکر ء رافاضل ء  عجب تخیلی گوناپی ء  رتکگ کہ بے در ورانت۔	ھژدمی گال : 
رتکگیں کّٹ یے گپتگ ات قمریاں سنت
 شاعر وتی دوست ء  انچیں کٹ وخزانہ یے گوشیت کہ زمین ء ِ سرار تکگ پمیشا ’’قمریاں‘‘ بزاں دزگھاراں ھم دل ھم ستکی آئی ء  راچپ وچاگرداں انگرکتگ انت۔
نوزدھمی گال : 
بے گت ات وت کہ ھم نشینِ ماہ ومن ات
معناءُ بزانت : 
بزاں دزگوہاراں آئی ء را انچو دلجمعی انگراتگ ات کہ پہک بے سماات وسہی نہ ات دگہ دوکس ھم گوں آئی ء  ھم بزاں یکے وت شاعر ودومی ماہ ۔
گوشنت وہدے فاضل ء  بی بی ء ِ زیبائی وبود ناکی ء ِ حال رسیت تہ آوت کوچو ء  رؤت کہ آئی ء  بگندیت ‘ اولی رند ء  کو رء  زئی ء  ’’باتیانی ‘‘ ھمرائی ء  گندیت ‘ پداشپ ء  بی بی ء ِ کُل ء ِ نزیک تریں کُل ء  درابیت بی بی ء ِ کُل ء  چراگے روک بیت ودزگوھارو مولد وکاردار آئی ء ِ چپ وچاگرد ء  بنت وفاضل چہ وتی کُل ء ِ شماں دراہیں ندارہ ء  سک نزیک ء  گندگابیت چوکہ فاضل ء ِ کُل ء  چراگ نہ بیت پمیشا آفاضل ء  نہ گندیت وآئی ء  سمانہ بیت کہ کسے چونزیک ء  آئی ء  چار گاانت ۔
بیستمی گال : 
ماہ ومادن مں ششتگیں سیاہ بندے جم ات
 معناءُ بزانت : 
	اے گال ء ِ تہا ’’ماہ ‘‘ استعارہی معنا ء  کارمرزبیتگ بزاں ماہ شاعر ءِ دوست ء ِ سر ء ِ کید ء  گوشگاانت ‘ ’’مادن آئی ء ِ لسہیں گیوارانت ’’ششتگیں سیاہ بند ‘‘ ششتگیں ملگورانت کہ گیوارء ِ اے کش وآکش ء  مثل کوہ ء ِ بند ء  انت ۔
	’’مادن ‘‘ چونا ہاجو کیں مات کشک ء  گوشگ بیت چوکہ مادنیں راہ بلے فاضل پہ دوست ء ِ گیوار ء  کارمرزئی کنت ۔
	’’جم ‘‘ چوکہ ’’دل ء  جم کن ‘‘ بزاں دل ء  صدق ومین بہ بی اے گال ء  ’’جم ات ‘‘ ء ِ ہمے معنا انت ‘ بزاں پکاومین وبرابریں گیوار چوکہ حمل ءِ شعر ءُ گالے کہ وہدے پر تگالی گرنت ے تہ پرتگالیانی افسر حمل ء  گوشیت: 
غیر چہ مرگ ء  ھاترا جم دار امبرء  
بزاں اے رند ء  وتی دل ء  مین وپکابہ بی کہ نی تو زندگ نہ بئے ۔
بیست ویکمی گال : 
آزہی قطار بستگیں مرگانی رم ات
 معناءُ بزانت : 
	بزاں دوست ء ِ سر ء ِ کید ء ِ ہمالرزک ‘ شمشک وتاک کہ کید ء ِ کشاں ردالونجان بنت۔’’مُرگانی ‘‘ دوست ء ِ کید ء ِ زہی لرزک ‘ شمشک وتاک دگہ قدیمیں شعراں ہم گوں مرگاں مثال دیگ بیتگ انت ۔ چوکہ ’’سنگین مہوش ‘‘ ء ِ قدیمیں شعر ء ِ تہا ہمے ھبر چوآرگ بیتگ :
گیوار ء ِ کیدے یک کشیں
سونارہی مرگاں رمیں
حسن زرگرگشیت : 
یک رمیں مُرگ انت پہ کتاری ء 
بیدی لرزنت پہ ہم کناری ء 
بیست دومی گال : 
طوطی گوں بانز ء  چوسہیل تیگیگء  شم ات 
 معناءُ بزانت : 
	فاضل طوطی دوست ء  ‘ بانز وتا گوشگاانت ‘ بزاں طوطی ( کہ سہی نہ ات ) گوں بانزیاشکاری ء  (کہ چوسہیل ء ِ رنگا گروناک وپروشوک انت ) انچودیم پہ دیم ات کہ میان ء  بس تیگ یے شم ات ۔ ’’تیگ یے شم ‘‘ اداپہ شعری مبالغہ ء  کارمرز بیتگ بزاں سک نزیک۔
’’سہیل ‘‘ استارے کہ سک رژناوترپوک انت ‘ بلوچ گوشنت ہرچی گوں سہیل ء  دیم پہ دیم بیت اے آئی ء  جنت وپروشیت وتاوان دنت ‘ گوشنت اشتروتی ھِر ء  چہ سہیل ء  رکینگ ء ِ ھاترادائم وتی پشت ء  گوں سہیل ء ِ استار ء  کنت وھرء  لاپء ِ دیماواپین ایت ‘ سہیل ء ِ بابت ء  بازیں شعرانی تہا گوشگ بیتگ چوکہ قمبر ء ِ شعر ء ِ تہا قمبر ء ِ مات گوشیت: 
آستینک سہیل دیمپان کتگ 
بچی سہیلیگی مہ بیت
	 چوکہ سہیل سکیں ترپنا کیں استارے پمیشا فاضل ء  پہ دوست ء ِ تشبیہہ ء  چوکارمرزکتگ :	
درپشوکیں سہیل جبرا کیں
ھانی ء ِ شعر ء ِ تہاچوآتکگ: 
ھانی چہ درستاں شرتریں 
شمس وسہیل ءِ درورانت
بیستءُ سیمی گال : 
شدریں آہومں تنگ دپیں گٹّے ننگرات
 معناءُ بزانت :
	 شدریک قیمتی ایں سنگ (Stone)یے ‘ شدری ئیں نام ء ِبن گال (مصدر ) ہم ہمے شدرانت ‘ ’’آہو‘‘ کہ آسک ء  گوشگ بیت استعارہی معنا ء  فاضل ء  پہ پُلو ء  کارمرزکتگ ‘ پلو ء  فاضل ’’شدر ‘‘ پمیشا گوشیت کہ پلوء ِ تہا سبزے مان بیت کہ ہمے معنوی رعایت ء  فاضل پلو ء  ’’شدر‘‘ گوشیت ۔’’تنگ دپیں گٹ ‘‘ دوست ء ِ دوئیں گرانزانت کہ پلو ھمیشانی دپ ء  ’’ننگر ‘‘ بزاں لونجان انت ۔
بیست چارمی گال : 
کاگدیں بادگیر ء ِ نقیب سیاہیں چاکرات
 معناءُ بزانت : 
	’’کاگدیں بادگیر ‘‘ شاعر کا گد دوست ء ِ لنٹاں گوشیت وباد گیر آئی ء ِ دپ ء  ‘ چوناہاباد گیر محاور ہی معنا ء  ماڑی (ھما ماڑی کہ آئی ء  برزء  بادگیر پربہ بیت )ء  گوشگ بیت چوکہ ھانی گشیت: 
دوشی سرمنی سنگین ات 
برزا چاکری ماڑی ء
اود ء  مں سری بادگیر ء
	بلے لبزی معنا ء  بادگیر کہ فارسی جتک گالے ‘ ’’ باد‘‘ گوات ء  گیپت وبدن ء ِ تہابارت وتہہ گوات ء  گوں ساہ ء  دراکشیت ۔ ھمے معنوی رعایت فاضل گوں مزنیں ازمی کمال واستادی ء  بادگیر ء  استعار ہی معنا ء  پہ دوست ء ِ دپ ء  کارمرزکنت کہ معنا سازی ء  چشیں شعری کمال وجوہردگہ ھچ کسی گورا جاہ نئیت ۔ ’’نقیب ‘‘ نوکر وغلام ء  گوشگ بیت اداغلام ونوکر ء ِ معنوی رعایت استعارہی معناء  پہ ہماپانگپاہ یاد ربان ء  کارمرزبیتگ کہ مزنیں ماڑی وکلاتانی شہہ دراں پانگ بنت ۔ پداہمے لبز ’’نقیب‘’‘ معنوی رعایت ء  فاضل ء  گوں اجب ازمی کمالے ء  ’’سیاہیں چاکر ‘‘ ءِ جتک گال کارمرزکتگ کہ ’’نقیب ‘‘ استعار ہی معناء  پہ دنتاناں و’’سیاہیں چاکر ‘‘ پہ دنتانانی سیاہیں آمڑاں کارمرزے کتگ ‘ ’’کاگدیں بادگیر ‘‘ ء ِ جتک گال مارا غالب ء ِ ’’کاغذی پیرہن ‘‘ ء ِ ترانگ ء  پرینیت۔
بیست پنجمی گال : 
 زّرء ِ کنڈیگ پہ کلہ وگوزے محکم انت
بیست ششمی گال : 
ُبے گناہ ء  قید ماں کمانانی سرشم انت
 معناءُ بزانت :
	بزاں کنڈیگ وہار آئی ءِ گورا انچو مہرومحکم وبروبرانت گوشئے زاناں دلجمعی قید کتگ انت و’’کمانانی سرشم ‘‘ بزاں جاڑیں نوک رُستگیں گورانی سرشم ء برزی نیمگاد لبند ء ِ سرا ایرانت۔
بیست ھپتمی گال : 
تحتگ ِ چینی پہ قفل ِ ھاموش ء  بستگ انت
بیست ھشتمی گال : 
تاکچہ نقشیں پہ دوصد رجیم رستگ انت
 معناءُ بزانت :
	’’تحتگ ِ چینی ‘‘ دوست ء ِ پشک ء ِ دوچاں گوشیت کہ پہ وڑے دوچگراں چو ’’کُندریاں ‘‘ کہ قلاتی دروازگ وتا کچہاں نقش کننت ‘ دوتکگ وڈولدار کتگ انت ‘ ’’قفل ِ ہاموش ‘‘ بزاں سیچن ء ِ ہما اوتاگ کہ دوچگرے مان کشیت وبندیک گدءِ تہاپہ ہاموشی وبے تواری دائمی بندبیت وہمے اوتاگ دوچ ء  دیما بران ء  سرجم کننت ۔تاکچہ نقشیں ‘‘ جیگ بند ء ِ اے دیم وآدیم ء ِ دوچ انت کہ وڑوڑا دوچگ بیتگ انت۔
تحتگاں ڈولکار کننت کندری
کُنڈری ‘ بزاں ہماواڑہ کہ تحتگ ودارانی سرانقش کشنت ‘ بزاں ’’کُندہ کار ‘‘
بیست نہمی گال : 
ٹیٹل ئی گل گرک چہ رخ ودرّماں گوستگ انت
 معناءُ بزانت :
ٹیٹل ء ِ نرم ونازرکیں ملگور چہ آئی ء ِ دیم وگور ء ِ درّمیں ہاراں گوستگ انت ۔(اے ہما جاورانت کہ جنین آدم سر ء  جہل کنت ومیداں پہ رندگا شنگینیت )
 سیمی گال : 
 تیروبند از تحت ِ سلیمان ایرکستگ انت
 معناءُ بزانت :
	’’تیروبند‘‘ سہ استار انت کہ جون ء ِ آخرء  درکپنت۔اے استارآزمان ءِ دیمااے رنگا انت بلے فاضل ادا ’’تیروبند ‘‘ پہ دوست ء ِ دوئیں چم وپونز ء کا رمرز کنگا انت۔چیا کہ شبہی رنگا ’’تیروبند ‘‘ دوئیں چم ءُ پونز ء ِ شبین انت ۔چم کہ تیروبند کّرانی دوئیں استارانی رنگ ء  جُپت انت وپونز ہمیشانی نیاماجہل ترء  انت ‘ پدالبز ’’تیر ‘‘ ء  گوں چماں نزیکیں سیادی یے است و’’بند‘‘ گوں پونز ء ِ لٹ ء  تعلق داریت ‘ ’’تحت ِ سلیمان ‘‘ چار استار انت کہ تحت ء ِ رنگا انت بلے ادا شاعر ء ِ مول ومراد دوست ء ِ دوئیں کوپگ ودوئیں کونڈانت کہ وہدے آئی ء  سرپہ رندگا جہل کتگ تہ ’’تیروبند ‘‘ بزاں دوئیں چم وپونز (گوں دیم ء  ) تحت سلیمان ‘‘ بزاں کوپگ وکنڈان جہل ترشتگ انت ( جنین آدم گیشتر سر ء ِ رندگ ء ِ وہد ا دوئیں پاداں پراہ پراہ ء  کونڈکننت وسر ادوئیں کونڈانی نیا ماجہل کننت ورندنت ‘ اے وہداں دوئیں کوپگ وکونڈ مثل ’’(تحت سلیمان بنت) تحت سلیمان ءِ جتک گال ءِ کارمرز‘ مہترسلیمان ءُ بی بی بلقیسءِ عشق ءِ نیمگا ہم اشارہ انت۔دومی ’’تیرءُ بند‘‘ءِ استاروہدے چہ ’’تحت سلیمان‘‘ ء جہل تر بنت تہ اے وہد ء شپ نہنگام وتہارولنج بیت۔فاضل ءِ دوست کہ سیاہ بزیں ملگورکہ شنگینتگ انت تہ آ دوست ءِ ملگورانی سیاھی ء گوں ‘‘ لنجیں شپ ء  سیاہی وتہاری ء  ہم تشبیہہ دیگا انت ۔لبز ء ِ چشیں زیباوباکمالیں معنا در معنا معنوی کیفیتانی شوہازودوجتک گالانی تہا چشیں ازمی شہشنابی شعری ’’علم البیان ‘‘ ء ِ چشیں پُراز میں جوہر مارا غالب ء ِ گوراہم جاہ نہ ئیت۔
 سیءُ یکمی گال : 
ریزہ ودہکاں گوں صداں اندر جنگ اتنت
 معناءُ بزانت :
	’’ریزہ یاریز ‘‘ بلوچی ء سکیں بارگیں چیز ء گوشگ بیت ۔چوکہ ریزیں کنٹگ ‘ ریزیں ملگوریاریزیں مار ‘ بلے فاضل بارگین ء ِ معنوی رعایت ء  پہ سررند (شک ) ء  کارمرز کنت ۔چیا کہ سررند ء ِ دنتان سک بارگ بنت ‘ ’’دہکان‘‘ پہ مولد ء ِ سیاہیں دست ء  ہم کارمرز کنت ‘ چیا کہ دہکان (ٹیہہ ) ہم سیاہ ومولد ء ِ دست ہم سیاہ ‘ بلے بنی معنا ء  کشت وکشار کنوکیں دہکان ء ِ بزانت ء  مولد ء ِ دست ء  زیریت ‘ چیا کہ وہدے دہکان کارننگار ء زمین ء  ایردنت تہ زمین ء ِ تہہ ء ِ کاہ بوچانی روتگاں ننگار سندان کنت وزمین ء  شومیت ودرکاریت ۔ ہمے رنگا سررند ننگار انت ومولد ء ِ دست دہکاں کار ء ِ دست انت کہ ننگار ء ِ مشت ے گپتگ وسر رند میدانی تہا ایرکپیت ومیدانی کٹاں کشان وساپ کنان چودہکان ء ِزمین ء  درکاریت ۔
 سیءُ دومی گال : 
مرگ ِ زّری ماں بارگیں چوباں درنگ اتنت
 معناءُ بزانت :
	’’مرگ زّری ‘‘ بزاں نگرہ ء ِ مرگ بلے فاضل استعارہی معنا ء  پہ مندریکاں کارمرزکنت بزاں نگرہ ء ِ مندریک چو مرگانی رنگا ’’بارگیں چوباں ‘‘ بزاں بارگیں ٹالاں بلے ’’چوب ‘‘ ء ِ لبز ء  فاضل پہ لنککانی استعارہی شبین ء  کارمرزکنت ‘ ’’درنگ ‘‘ اتنت بزاں مان اتنت۔
’’چوباں ‘‘ چوب ہما بارگیں شاہلاں گوشگ بیت کہ دراج بنت ۔ ہمے لبز گوں ہمے خیال ء  دگہ کوہنیں شعر ء ِ تہا چوکارمرزبیتگ: 
بہ چوباں طوطیاں شپگر
بہ ہونی رنگ اتنت منظر
درکف اش بوت رنگھاخونی
 چوباں درنگ انت مُرگ سُلیمانی
	’’درنگ ‘‘ لبزی معنا ء  لونجانی ء  گوشگ بیت وگٹ ء  ہم گوشگ بیت ‘ بلے پہ مُرگاں محاورہی معناء  درنگ اتنت ‘‘ بزاں نشتگ اتنت۔
 سیءُ سیمی گال : 
ہردہیں نخلانی ثمر ہونی رنگ اتنت
 معناءُ بزانت :
	’’نخل ‘‘ مچ ‘ ’’ثمر ‘‘ بر‘ بزاں مچانی بربلے ادا استعارہی معنا ء  فاضل لنککاں ’’نخل ‘‘ ولنککانی ہنی ایں ناخناں’’ثمر ‘‘ گوشیت ‘ چیا کہ گیشتر مچانی ثمر بزاں کلونٹانی رنگ سہربنت۔
 سیءُ چارمی گال : 
موسمی ترنج انت ماں گورے دیمے گراں برنت
 معناءُ بزانت :
	’’موسمی ترنج ‘‘ تشبیہہ یے پہ دوست ء ِ دکاّنیں گوراں کہ دوست ء ِ سینگا مثل گوردیمانی گرانبروموسمی ترنجاں لونجان انت۔
 سیءُ پنجمی گال : 
گرک اش اندیم انت رطب چہ شینکاں درانت
 معناءُ بزانت :
	ادا ’’گرک ‘‘ ء ِ بزانت ہمے اعضہانی جند انت کہ چوگرک ء  نازرک ونوک باہند انت کہ آئی ء ِ پشک ء ِ اندر ء  چیر انت ‘ بلے ’’رطب ‘‘ (عربی لبزے بزاں کلونٹ ) بزاں ہمے اعضا ہانی نوک تجیں سرُک آں گوں کلونٹاں شبین دنت کہ چہ ترندی ء  پُشک ء ِ شینکاں قالب اش پدرانت۔
 سیءُ ششمی گال : 
شربتی جاڑیں چونہالاں نوک رُستگ انت
 معناءُ بزانت :
اے گال ء ِ تہاہم فاضل ہمے اعضہاں چوشربت ء  پرلزت وتامدار وچوآپواریں نوک گمبدیں نہال لیکیت۔
 سیءُ ھپتمی گال : 
قالب وقدانت ‘ نیکہ چہ قیاماں کستگ انت
 معناءُ بزانت :
	بزاں قالب وقد ء  کچ وکساس اش بروبرانت ووتی پُرّ ء  انت ‘ ’’قیام ‘‘ عربی لبزے کہ اوشتگ ‘ مِکئی یا لک ئی ء ِ معنا ء  دنت ‘ بزاں چہ مکی ء  جہل نہ کپتگ انت۔
 سیءُ ھشتمی گال : 
نگرہیں میخ اش نیکہ چہ چوٹاں گوستگ انت
 معناءُ بزانت :
	گال نمبر 34ء  فاضل ہمے اعضاء ِ سرُک آں گوں ’’رطب ‘‘ ء  تشبیہہ دنت وادا گوں ’’ نگر ہیں میخ ‘‘ ء  بزاں ترندی ء  چونگرہ ء ِ میخ ء انت ۔ شعری مبالغہ یے ‘ بزاں سک ترندانت ‘ ’’نیکہ چہ چوٹاں گوستگ انت ‘‘ بزاں چہ جنین چکی بند ء  نہ گوستگ انت۔
 سیءُ نہمی گال : 
دورالشمّس براتگ ولیلء تتگ
 چلمی گال : 
سیاہ جہاں گیرء برسر گیدی ء جتگ
 معناءُ بزانت :
	’’الشمّس ‘‘عربی لبز بزاں روچ‘’’دورالشمّس ‘‘روچ ء ِ باریگ ‘ ’’بُرّاتگ ‘‘ ہلاس بیتگ ۔ ’’لیل ء  تتگ ‘‘ لیل ہم عربی یے ‘ بزاں شپ ’’تتگ ‘‘ مانشانتگ ‘ بزاں روچ ء ِ باریگ ہلاس بیت وتہاری ء  مان شانتگ ۔ بندرا شپ ہم بیتگ ‘ بلے فاضل اداروچ ء ِبرکت بیگ وتہاری ء ِ مانشانگ ء ِ ھبر ء  اے سرشون (حوالہ ) ء  ہم کنگا انت کہ لال ء  پہ سرء  پہ سر ء ِ رندگادراج وسیاہ وبزیں ملگور شنگینتگ انت تہ چوروچ ء  روشنیں دیم ے چیربیتگ و’’سیاہ جہاں گیر ‘‘ بزا سیاہ وبزیں ملگورانی سیاہی ء  گیدی ‘‘ ء ِ سرامانشانتگ ۔ ’’گیدی ‘‘ ادا استعار ہی وحقیقی دوئیں معناہاں کارمرزبیتگ ‘ بلے استعار ہی معنا ء  بزاں دوست ءِ شتنگیں ملگوراں آئی ء ِ کُلیں بدن مانپوشتگ۔
 چل یکمی گال : 
چاکراں دور ء  شش تکیں آچار کجتگ 
 معناءُ بزانت :
	’’چاکراں‘‘ نوکراں ’’دور ‘‘ بزاں بشانہ ء ِ دار ’’شش تکیں آچار ‘‘ بشانہ ء ِ جند ’’کجتگ ‘‘ ترند کتگ وجتگ بزاں نوکراں بشانہ دارانی سرء  جتگ۔
چل دومی گال :
قالبے است انت درست بیت نام لب شکر
چل سیمی گال :
سہ صدوپنجاہ یازدہ صد شش داریت قمر
چل چارمی گال :
اچ چدودیما نام گل ء ِ بیت چیروسر
چل ءُ پنجمی گال :
ابجد ء  سساکن اگر دانائے ستر
 معناءُ بزانت :
	چوکہ برزاگوشگ بیتگ کہ اے جنیں آدم عزت دارومزنیں لوگے ء ِ بانک بیتگ ‘ پمیشا فاضل ء  وتی اے شعر چو گران وسرپوش نبشہ کتگ کہ ہرکس پہ دیم سرپدے مہ بیت پمیشاآئی ء ِ نام ے ہم ابجد ء ِ علم ء ِ تہا پوشیدہ ے کتگ ۔ چوکہ بی بی ء ِ نام فاضل ء  وت چیر داتگ تہ من ہم پدرے نہ کناں ۔ البت کسے ابجد ء ِ علم ء  زانت تہ وت ے در بہ گیجیت۔
چل ءُ ششمی گال: 
بس کن اوفاضل دوزہ ء ِ آس ء  کن ھتر
 معناءُ بزانت :
بزاں فاضل نی چہ ھمد ابس بکن ’’دوزہ ء ِ آس ‘‘ بزاں اے گناہ ء ِ فکروھیالاں چہ وت بہ سندودیر بکن ۔





مُلا فاضل 
فقیر شاد 	
	مُلا فاضل ءِ پت ءِ نام چاؤش ولد جنگیان ولددلمراد ولد شاھل ولد شاھی بوتگ کہ آچہ رندانی شیھوزئی کٹم ء بوتگ بن درء آمان پیش ء سولدانء نندوک بوتگ انت۔بلے آھاں رند ء چہ اُود ء لڈّاتِگ ءُ ماں مند ءِ گوریچانی کوھدیم ءِ کوھنیں میتگ قاسمی چات ء اتکگ ھنکین اش کتگ ءُ ھمد ء جھمنند بوتگ انت۔
	یک حسابے ءِ رد ء ’’آماں 1200ھجری ء پیداک بوتگ‘‘ بلے اے تاریخ پکّا ءُ دلجم نہ انت ءُ انچو خیالی زورگ بوتگ ۔ اصل ء اے تاریخ چہ شدری ءِ ھار‘‘ءِ تایخ ء زورگ بوتگ کہ ھمے ھارچار شمبےءِ روچ ء ماں چار ربیع الاوّل 1229ھجری ء بوتگ کہ فاضلءِ وتی شیئر ءِ توک ء است اِنت کہ آئی ء اے ڈول ء بیان کتگ۔
	چارات ءُ چار شمبے ا ت ماہء باربیع الاوّلاں
	ھجری ءِ دوازدہ سد ءُ بیست ءُ نُھہ ات صاحب دلاں
	چہ اے تاریخ ء ھمے خیال کنگ بوتگ کہ اے روچانی توک ء آورنابوتگ ءُ آئی ءِ عمر اندازہ سی سال بوتگ ۔ چہ ھمے شئیر ءِ تاریخ ء ابیددگے ھچ وڑیں تاریخ پہ آئی ءِ پیداک بوھگ ء نہ رس ایت ءُ پمیشکا اے تاریخ دلجم ءُ پکاّ نہ اِنت۔ البتہ ء آئی ءِ مرگ ءِ تاریخ است انت کہ دیم ترء نبشتہ کنگ بیت۔
	چہ فاضل ءِ پیداک بوھگ ء ساری اُودءِ مردم گُش انت کہ یک شپے آئی ءِ مکّھیں مات واب گندایت کہ تھارماھیں شپ ء منی دوئیں دستانی دلاں یک یک لالیں مُھرگے ایرانت ءُ چہ اشانی درپشگ ءُ روژناھی ء سیاھیں شپ روژناہ انت۔گوں ھمے واب ءِ گندگ ء آکمےّ تکا نسربیت ءُ وتی دل ء گشیت باریں اے چونیں وابے کہ من دیست ۔ گڈاسُھب ءِ سرء آپہ وتی واب ءِ معنیٰ ‘‘ کنگ ءِ واست ء نزّیک ءِ میتگ ’’شاھبیک ءِ کلات ‘‘ ء روت کہ اُود ء روضونا میں جنینے پہ واب ءِ معنٰی کنگ ء یک ءُ ٹکّ بیت۔وھدے اے وتی دیستگیں واب ءِ قصّہ ء گوں آئی ء کنت ۔ گڈا روضوگوں آئی ء گشیت کہ تئی واب نیکیں واب اِیت ۔ اے دوئیں لال کہ ماں واب ءِ توک ء تئی دستانی دلان بوتگ انت ءُ چہ آھانی درپشگ ءُ روژناھی ء سیاھیں شپ روژ ناہ بوتگ ۔ اشیءِ معنٰی اِش اِنت کہ ترادو انچیں مردیں چُک بیت کہ آچولال ءِ وڑ ء درپشوک بنت ءُ آھانی نام ءُ توارسک مزن بیت ءُ آمُجتی نمیران بنت۔ بلے آھانی رنگ ءُ دانگ شرّنہ بیت۔
	چہ ھمے واب ءِ گندگ ءِ چیزے وھد ءُ مدّت ء چے پدبلوچی زبان ءِ نامیئیں شاعر مُلا فاضل پیداک بیت ءُ رندء آئی ءِ پُشتی ملا قاسم پیداک بیت۔ اے گپ زانگ لوٹ ایت کہ چاؤ ش ء چہ اے دویں چُکاّں ابیددگے مردیں چُکےّ ھم بوتگ کہ آئی ءِ نام دلمراد بوتگ ۔ بلے آئی ء شاعری نہ کتگ۔
	گوں وھد ءِ گوزگ ءِ ھمراھی ء فاضل ءُ قاسم سرءُ نیم سری ء رُدان ءُ مزن بواّن بنت ءُ تاں کارءُ چلوپگی بنت ۔ گڈا آچو اے دگے بلوچانی چکاّنی وڑء پہ وتی کارء عیب نہ کن انت ءُ وتی پساں وت چارین انتءُ شوانگی کن انت ۔ گُش انت کہ یک رندے گرماگ ءِ موسم ء اے دوئیں برات وتی پساں ماں جنگل ء چارینگ ء برانت ءُ روچ ءِ مُھرء وتی پساں کارانت ماں درچکانی ساھگاں واپین انتءُ وت کُنرےءِ ساھگ ء وپس انت ۔چہ اے دوئیں براتاں قاسم واب کپ ایتءُ فاضل آگاہ بیت۔دیرنبیت کہ یک بُزرگے ھمے کُنرءِ بُن ء کیت ءُ چہ وتی کلّی ء رودے آپ ایرریچ ایتءُ فاضل ء دنت۔ اے آئی ءِ آپاں دست گیپت۔ وھدے آھمے آپانی ورگء بناء کنت۔گڈاانچوش مارایت کہ گوں ھمے آپانی ورگ ء منی چم ءُ دل گشے روژناہ بوان انت ءُ آھمے آپانی نیمء سرکارایت ءُ وتی کستریں برات قاسم ء چہ واب ء ٹوھین ایت ءُ دنت ئے۔ وھدے اے آپانی ورگ ء بناء کنت گڈا اے ھم چوآئی ءِ وڑ ء مارایت کہ گوں آپانی ورگ ء منی چمّ ءُ دل روژناہ بوان انت۔ چہ ھمے واقعات ء  چے پدآھانی دلانی توک ء نوکیں گپّ ءُ خیال پیداک بیت۔ چیزے روچ ء چے پدآپسانی چارینگء یلہ کن انت ءُ ملاّ ءِ گوُر ء ’’جُز ‘‘ ءِ وانگ ء رونت۔
	اے دوئیں براتانی ذھن سک تیزبیت ۔ یک روچے فاضل وانگ ءِ سر ء کمّے شیطانی کنت ۔ گڈا آئی ءِ مُلاّآئی ء راکمےّ سزادنت ءُ چہ وانگ جاہ ء ڈنّ ء درئے کنت ءُ رند ء مُلاّ آئی ءِ آدگے ھم سبقاّں سبق دنت ءُ فاضل ڈنّ ء نندایت ءُ وتی نوکیں سبق ء گوش داران کنت ءُ ھما حرفانی سر ء وتی لنکک ء ایرکنان کنت ءُ سبق ء یادکناں کنت ۔ چہ دمانےء چے پدوھدے مُلاّآئی ء راتوارکنت ءُ توک ء لوٹاھین ایتءُ آئی ء راگُشیت کہ بیاترا سبق دیاں ۔ نوں اے گوں وتی ملاّ ء گُشیت کہ من ء وتی سبق یات اِنت ءُ من سبق دئیگ نہ لوٹاں ۔ چہ آئی ءِ ھمے گپّ ءِ اشکنگ ء مُلاّ حیران بیت ءُ بھمان ایت ءُ گوں آئی ء گشیت کہ من ترا سبق نہ داتگ ۔ ترا چون سبق یات انت۔بیابُوان ے ءِ باریں چون ترا سبق یات اِنت؟ وھدے آوتی نوکیں سبق ء وان ایت ءُ ھچ جاگہ ء نہ گٹّ ایت ءُ چوآپ ءِ وڑء وانان ے ءِ کنت ءُ روت۔
	مُلاّ فاضلء چنکیاس ونتگ ءُ کجام کجام ادارہ ءُ جاگھاں پہ وانگ ء شتگ ۔ اے بارہ ء ھچ زانگ نہ بیت ۔ البت ء اے گپ پکاّ ءُ راست اِنت کہ آئی ءِ عربی ءُ فارسی علم ءُ زانت سک بازبوتگ ءُ وتی دور ءُ باری ءِ شیئرانی توک ء ھمے دوئیں زبانانی بے حساب گال است انت۔
	اے دوئیں زبانانی گالاں ماں شئیرانی توک ء کارمرزکتگ ءُ آرگ ءِ نیمون اے بوت کن انت ۔ یکے ھما دین دوستی انت ءُ پداھمادورءِ دین دوستیں حاکم ءُ سردارانی رضا ءُ واھگ ھم گون بوتگ ۔ دگے یک سببے شاعراں وتی علمی قابلیت ءُ زبان زانتی ھم پیش داشتگ کہ آدورءِ ھمک وانندگیں شاعراں وتی شئیرانی توک ء ھمے دوئیں زبانانی گال آؤرتگ انت کہ شئیر عام فھم مہ بنت۔
	چہ اشی ء ابید آھاں ھمے دوئیں زبانانی توک ء شئیر ھم پربستگ۔ اگاں مارا آھانی عربی ءُ فارسی زبان ءِ پربستگیں شئیر دست نہ کپ انت۔ بلے ملا فاضل ءِ اے شئیرانی بند در وردئیگ ءُ پیش کنگ ءِ لائق انت۔
داشتم دست تضرّع با خُدائی لم یزل
عرش ءُ کُرسی ءُ ثریاّ سِکہّ زدن روز ءِ اوّل
نصّ اندرچار صحیفہ نقش ارساں نُزل
است فی نار جہنم خالدین بدعمل
یا 
بعد ء لا اِ لٰہ اِلاّ اللہ حکم ے ءِ بجاآوراست
لیس اِلاّ ھو کہ نام ے ءِ دربزرگی داوراست
	ھمے ڈول ء آئی ءِ اے شئیر ءِ بندان بچاراِت کہ گیشتر عربی ءُ فارسی زبانانی زندگیں گال انت۔
من کہ سبحان الذی اسراء اول یات کناں
گوھراں باریں دِھن ء وصف ء آن ذات کناں
جانستان ویل ء وتاں عرض گوں سماوات کناں
بلکیں چراحیوان رھیں خضرء ملاقات کناں
	چہ اے شئیرانی بندانی وانگ ء مردم چہ آئی ءِ عربی ءُ فارسی زانتی ء شرّی ءِ سر ء زانتکار بیت کہ آماں اے دوئیں زبانانی توک ء چنکیاس زانتکار ءُ بلد بوتگ ۔ اے راستے کہ آئی ء دری زبانانی گال وتی شئیرانی توک ء کارمرز کتگ انت۔ بلے دومی نیمگ ء آئی ءِ ھمے کارمرزکتگیں گال ھمابے کچہّ ءُ راستیں گال انت کہ اے گپّ ءُ گال مردمانی لوٹ ءُ واھگ بوتگ انت۔ پمیشکا آئی ء اے رنگیں گال وتی شئیرانی توک ء آرتگ انت ۔ دومی گپّ ایش کہ آئی ءِ اے درھائیں گپّ چہ ’’دین ‘‘ ء دریں گپ نہ انت ۔ پدء اے رنگیں گپّ ءُ خبراں ماں شئیرانی توک ء آرگ ھمک شاعر ءِ وسی گپےّ نبوتگ ۔ پہ در ورء اے شئیرانی گال ءُ بنداں بچار اِت۔
بگویم اِسم ء اول شاہ ء برحق
خُداوند آن جھان ء چرغ ءِ افلک
سماوات ءُ ثریاّ تانکہ اسمک
فلک گویم رسولﷺ ء دین ءِ صدّق
	مُلاّ فاضل ءِ شاعری ھمابے گوازیں زِرانت کہ آئی ء راکچّ ءُ گوازکنگ گرانیں گپےّ نیکہ اے کسانیں نبشتانک ءِ توک ء آئی ءِ شاعری ءِ ھمک پھنات ءُ تک ءِ سر ء سرجمء چمشانک دئیگ نہ بیت ۔ اگاں آئی ءِ شاعری ءِ سرء سرجم ء چمشانک بدئیے۔گڈا اے وت جتائیں کتا بے جوڑبیت ۔پمیشکامن چند گپ ءُ نقطھانی سرء نبشتہ کنان ءُ آدگراں پہ پدریچ ءِ گُلیں ورناھانی سر ء یلہ دیاں۔
	 اے زانتگیں گپّ ایت کہ ’’نیم عھدی دور‘‘ ءِ شاعری گیشتر واقعات ءُ داستان گوئی ءِ سر ء بوتگ ءُ شاعراں گیشتر جنگی ‘ عشقی ءُ دینی شئیر پربستگ۔
	ھمے واقعاتانی سرء پربستگیں شئیراں زانتکار ’’واقعاتی شاعری ‘‘گُش انت۔اے درگت ء مُلافاضلء درّیں نبیؐ ءِ معراج ءِ شئیر، شدری ءِ ھارءِ شئیر‘ کوفہ ءِ مھرنگ ءِ شئیر ‘ میرگزابیک ءِ جنگ ءِ شئیرءُ آئی ءِ دگے بازیں شئیرے ستاءِ لائق انت۔
	اے گپّءِ گُشگ بے بُن نہ بیت کہ نیم عھدی شاعری کہ اِشی ءِ توکء مُلا فاضل ھم گون انت ۔ اولی براں شاعرانی شئیروتی جندءِ نام ء انت ءُ چو’’عھدی دور ءِ شاعری ‘‘ ءِ وڑ ء دگرانی نام ء نہ انت۔
	مُلاّ فاضل ءِ دست کپتگیں شئیر گیشتر عشقی انت ءُ اے تھرءِ شئیرانی توک ء آئی ء نوکیں تجربہ کتگ ۔ بزاں آئی ء شئیرانی توک ء جاگہ جاگھے ھما گپّ ءُ خبر سرپوش کتگ انت ءُ آدگے شئیرانی وڑ ء پدّرنہ انت ۔ پمیشکا اے رنگیں شئیرانی سرپدبوھگ کمے گران انت۔ پہ درور ء اے شئیرانی بنداں بچارات کہ آئی ء چونیں وڑے ء گشتگ انت۔
شدریں آھوگ ماں تنگدپیں گٹےّ نگرّ ات
کاگدیں بادگیر ءِ نفرسیاھیں چاکراں
کُنڈّی زرّءِ ماں کلّہ ء گوری مُھکماں
	اے بندانی توک ء آئی ء شدریں آھوگ پہ دوست ءِ پُلوہ ء گُشتگ کہ تنگدپیں گٹےّ بزاں آئی ءِ پونزءِ تنکیں گرانزانی دپ ء چوآھوگ ءِ وڑ ء اوشتاتگ ءُ کاگدیں بادگیر پہ آئی ءِ دپ ءُ کاگدیں لُنٹانی واست ء گشتگ ے ءُ نفرپہ رِدیں دنتانانی واست ء ءُ سیاھیں چاکر پہ آمڈانی واست ء گشتگ ے کہ دوست ءِ دنتان آمڈ کتگ انت ءُ زرّ ءِ کُنڈیگ آئیءِ دُرّانی قید ء جتگیں زرّءِ چنگ انت کہ ماں آئی ءِ کلہّ بزاں سرء چوگور ءِ وڑ ء مُھر ء مُھر بستگ انت۔
ھمے رنگ ء آئی ء دگے شئیرے ءِ توک ء وتی دوست ءِ دوئیں ھِنیّ‘ کتگیں دست ءُ دستانی دھیں لنکک ءُ ناکنانی ستاءُ تعریف چونیں شّریں رنگے سرپوش کتگ انت کہ ھمک مردم اِشان سرپدنہ بیت ءُ نزانت اِش۔
بیدی سر شاہ ءُ تراشتگیں ھشتاں 
آکہ ماں گروھاں انت دھیں شِستاں
سُنٹ اِش سُھرانت ءُ سینہ اِش پستاں 
ماہ اِش فرزانت ءُ گوشہ اِش استاں
داب ءُ ڈولانی شِم اِش گوشتاں
	مُلاّ فاضل ء تھنا عشقی شئیرانی بند سرپوش نہ کتگ انت بلکیں آئیءِ ھمک گپ ءُ خبرسرپوش بوتگ ۔ آئی ءِ چہ شئیراں ابید جور جواب ءُ حاضر جوابی ھم سرپوش کتگ انت ۔ پہ در ور ء آئی ءِ گشتگیں اے حاضر جوابی ء بچارات۔پہ بانکلینک ءِ چٹانی چنگ ءُ وتی چہ مند ءِ درآھگ ءِ حال ءُ بیان ء چون گُشیت کہ ھما دیوان ءِ مردم چہ آئی ءِ ھمے گپاّں سر پدنہ بنت کہ چے ءِ گُشت۔
من پیری سرگپتاں چہ گُلیں مند ء
قُدرتے گنداں اچ وتی رند ء
مات ءِ سر ء سندئے کارایت فرزندء
	ھمے ڈول ء چہ دور ء نُھیں مردمانی آھگ ءِ حال ء دیوان ءِ مردماں دنت کہ چہ اِشی ءِ گپاّں آنزان انت کہ اِشی ء چے گشت ءُ ھمے گپاّں اِد ء بچاراِت کہ آئی ء چتور بیان کتگ انت۔
		چار چانکاں
 		 چارچمانکاں
		یک چانکے
 		بے چماکیں
 		بے چماک ء
		سُمبّگ ندیتگ
	اے رنگیں گپانی کنگ سک گران انت۔ چہ اِشی ء ابید آدورءِ بازشاعرء جُھد کتگ کہ وتی گپّ ءُ شئیراھم سر پوش بکن انت ۔ بلے آھاں اے ھمتءُ کُجال نبوتگ کہ چہ مُلاّ فاضل ء گامے دیم ء جت کُت بکن انت ۔ اگاں ھُرت بچارئے۔ گڈا اے رنگیں شئیرانی سرپدبوھگ ءِ واست ء بلوچی زبان ءِ جند ھم ترجمہ ءُ تشریح ءُ معناکنگ لوٹ ایت۔وتی منّء من کمےّ جُھدکتگ ءُ شئیرانی ھماگرانیں گالانی بزانت نبشتہ کتگ انت ءُ پہ بازبندءُ گالاں من وت سرپدنبوتگ اوں ءُ یلہ داتگ انت۔ ھرچی کہ من زانتگ نبشتہ کتگ انت ۔ بلے پدء اے گُشاں کہ ھرچی من نزانتگ یاکہ ردنبشتہ کتگ انت اشانی بارہ ء من وتی نزانتکاری ء منّاں ءُ پھلیّ لوٹاں ۔ اُمیدانت کہ وانوک پھلّ ءُ درگوزکن انت۔
نوں من اے گپّ ء اِد ء گیشینان ءُ تچک کنان کہ مُلاّ فاضل ءِ سرپوش کتگیں شئیرانی بندءُ شئیرزندگیں چاچ انت ۔ اے گپّ ھم زانگ لوٹ ایت کہ چاچ ءِ دروشم ء ماں شئیرانی توک ء وتی خیال ءِ درشان کنگ انچائیں گپےّ نہ اِنت ءُ پداسرجمیں شئیر ء چاچ ءِ دروشم ء بگش ئے ! اِشی ءِ واست ء بلاھیں زانتے لوٹ ایت ءُ زبان ءِ سرء دست رس ھم ببیت۔
مُلاّ فاضل ءِ انچیں شئیر است انت کہ آبتل جوڑبوتگ انت ءُ مردم ہمیشاں وتی ھمک روچی گپّ ءُ تران ءُ دیوانانی توک ء کارمرزکن انت ءُ چہ ہمیشاں سبق گرانت ۔پہ در ور ء آئی ءِ اے بتل ء بچارات کہ پہ شبرھی ءُ گردش کنوکیں مردمانی واستء گُشتگ ے ۔ آگشیت کہ انسان سترمست ءُ کور مادببیت ءُ پہ شبرھی ء ماں دگرءِ گندلاں بروت ءُ آ اگاں ستر مست ءُ کورمادانت ءُ کس ء رازانت ءُ پجّہ آرت نہ کنت ۔بلے وتی جند ءِ مات ءُ گوھاراں زانت کنت ءُ پّجہ اِش کارایت ۔ بلے دومی نیمگ ء آمردمانی توک ء ھمت ءُ محکمیں ارادہ ءِ پیداک کنگ ءِ سوج ء دنت ءُ گشیت کہ پہ دانا ءُ زانتکاریں مردمانی واست ء اے زمانگ اگاں ھر چندء خراب ببیت ءُ آھانی سرء ھروڑیں مشکل بئیت انت ۔بلے آوتی استیں راہ ء یلہ نہ دئینت ءُ چہ حقیقت ءُ راستی ء وتی چماّں نہ بُٹّ انتءُ بندنہ کن انت۔ ھمے رنگیں خیال ءُ لیکہ انت کہ فاضل ء راچہ آدگے شاعر ءُ زانتکاراں بلند ءُ بالاترکن انت۔ ھمے وڑیں فکرءُ لیکہ انت کہ دومی انسان ء راپہ رندگیری کنگ ء مجبور کن انت کہ اشانی اندرء بلاھیں تحریک ءُ جُنزے ءُ آشوبے است اِنت۔ پہ در ورء ھمے شئیر ء بچاراِت۔
		اے خرد منداں شپ اگاں ھر چُند ء تھار
 		شبروءُ گردشتان نشان انت مات ءُ گوھار
	یاکہ آئی ءِ اے بتل ء بوان اِت کہ چونیں جوش ءُ جزبگ مردمانی دلانی توک ء پیداک کنت ءُ کُجام وڑیں ھمت دنت کہ اشی ءِ اندرء بالاچ ولدحسن گورگیج ءِ وڑیں بیرگیر ‘ سرمچارءُ مزن زھر گانی مستریں کرد ءُ راستی ء پّدرانت۔
مردے کہ ھپتادھون کنت
 مُلک ءُ ڈگاران چون کنت
سنگے پہ رند ءِ گون کنت
	عشقی شئیرانی توک ء آوتی دوست دار ءِ ستا ءُ تعریف ء بازجوانیں رنگے ء کنت۔ آئی ءِ نِزّ ء آئی ءِ دوست برے چوچاردھی ماہ ء اِنت۔برے چوانارءِ سُھریں گروھگ ءِ وڑ ء اِنت۔ چوبشی جمرانی اسپیتیں کوکرءُ گروک ءِ وڑ ء شھم دیان انت ۔برے چوکابزگیں آسک ءُ شکرخائیں مُرغ ءِ وڑء ماں بھار ءِ توک ء تراّن ءُ سیل کنان اِنت ءُ برے چوجبراکیں سُھیل ءِ وڑ ء ایوک ء ماں لُنج ءُ تھاریں آزمانء درپشان انت۔ اے بارہ ء آئی ءِ گشتگیں شئیرانی بنداں پہ در ور نبشتہ کناں۔
لال گُشے ماھے چاردھی رُکشیّ 
یاگرو کے مان کو کرے بشّی
یا انارے کہ ھپتگاں پشّی
گروھگاں بیماریں دلوں کشّی
یا 
درّیں ھتّلی سیم ساقیں
ماھے چاردھی بے باکیں
درپشوکیں سُھیل جبراکیں
ھمے چاردھی ماہ ءُ درپشوکیں سھیل انت کہ آئی ء راپہ آرام ءِ نندگ ء نئیلیتءُ ھروھد ءُ دمان ء آئی ءِ ترانگ ءُ تھتال ء انت ءُ چہ آئی ء بے حال نہ بیت۔وھدے آئی ء رادوست ءِ زھیر ءُ یادگونجن انت۔ گڈا آئی ءِ غم ءُ پریشانیانی ھچ کّچ ءُ کساس نہ بیت۔ روچ واانچیں چیزے کہ انسان قدرت ءِ کائنات ءِ موجود ءُ استیں چیزاں کمےّ مشکول اِنتءُ وتی درد ‘ غم ءُ گڈتیاں انکیاس نہ مارایت ۔ بلے شپ بلاہ رنگیں وتی سیاھیں چادرء عالم ءِ سرء پراہ شان اِیت گُڈا انسانءِ مشکولی گوں ایوکی ء بدل بنت ءُ ھمک پاس جُدا جدائیں غم پریشانی کارایت کہ چہ سگّگ ءِ ھدّ ء ھما دیم بنت۔ گڈاھمے غم رنجانی جُستء چہ فاضل ءِ جندء بکن اِت کہ آگشیت شپ ءِ چار پاس انت ءُ ھریک پاسے ءِ گوزگ ءُ روگ ءُ بدل بوھگ ءِ ھمراھی ء منی غمانی وڑءُ پیم ھم بدل بنت ءُ من ھمے ماران ءُ لیکاں کہ منی غم تھنا گوں من انت ءُ دگے ھچ کس ء گون نہ بنت۔ برے چو حضرت یعقوبؑ ءِ گرانیں غمانی وڑء انت کہ چہ وتی تنگودروشمیں چُک حضرت یوسف ءِ جُدائی ءُ گاری ء چہ دوئیں چمّاں کوربیت۔برے چونوک چھرداتگیں کڈی سندوکیں مگرازءُ کلماں ھم تیز تر ءُ بُرّوک انت کہ منی جانء بُرّان ءُ چنان کن انت ۔ برے چوھماگرانباریں آپی گرابانی باراں ھم گران ترانت کہ منی سرء جُکّ انت ءُ برے چوھما الماس ءِ تُسکیں نیش ءُ تش ءِ وڑء انت کہ منی جان ء چوتھتگ ءُ دارءِ پلسکانی وڑء کپ ءُ سُمبان کن انت۔
شپ کہ چارپاساں غم چار قسمیں گورمناں
جزم زاناں کہ گوں دگے ھچ کسّ ء نباں
قسمے چرا یعقوبیؑ خیالاتاں گیش تِراں
قسمے چرانوک چھریں کڈی سِنداں تیز تِراں
قسمے چراگرانباریں گُراباں سنگیں تِراں
قسمے چراالماس پلک تراشاں نیش تراں
	فاضل گشیت من اگاں انکیاس غمانی اولاک اوں ءُ پہ اے حال ء رس اِتگ اوں ‘ منئی دُرھائیں غم ءُ پریشانیانی آروک منی دوست اِنت کہ من گیشتر آئی ءِ کاگدیں لُنٹانی واست ء شیدا ءُ ھدوناکاں ءُ پہ اے حال ء اتکگ ءُ سربوتگاں۔
شطے ءِ مشترکیں کمنداں راستی چمّاں
آناؤک ءُ بُرزءِ خدنگاں ریس ماں گران
تُشنگاں بدتر پما دُرّعین ءِ لبان
	اے ھماراست ءُ تچکیں گپّ اِتان کہ چہ ھمائی ءِ جند ءِ زبان ء دراتکگاں۔بلے آگشیت کہ من وت عُمری ءُ زندی نہ نندان ءُ غمانی اولاک نباں۔ من انچیں کردارے کنان ءُ یادگارے ایر کناں انچوش کہ ساری ءِ عاشقاں کتگ ءُ من وت ء گوں وتی مھرنگ ء ھور ءُ یکجاہ کنان۔
بیااِت منی شاھی شیرتفاقیں براھُندگاں
من غمانی رنجتگیں اولاک نباں
گواھاں کہ نوکیں آدگارے رنگ کناں
 گوں وت ء مھرنگ ءِ غماں ھمتنگ کناں
	مُلاّ فاضل اگاں یک نیمگے ء مِھرءُ دوستی یا عشق ءُ عاشقی ءِ تعریف ءُ ستا ء کنت ءُ گشیت کہ من انچیں کردارے کنان انچوش کہ پیشی عاشقاں کتگ ءُ من ھمایانی رندپداں گران ءُ ھماراہ ء رواناں کہ ساری ءِ عاشق ھمے راہ ء شتگ انت۔
	گِپتگوں ھیرتیں رند پدے گڈی آخر ء
	ھنچو کہ پیشی عاشقاں کُرتگ پیسر ء
	فاضل اگاں یک نیمگے ء مِھر ءُ دوستی یا عشق ءُ عاشقی ءِ توصیف ءُ ستاء کنت ءُ گشیت کہ من ھما عاشقانی رند پدان گران ءُ رواں بلے دومی نیمگ ء ھمیشی ءِ خرابیاں ھم بیان کنت ءُ چہ اے کارء مردمان مکن کنت ءُ ہمیشی ءِ ھرچ آسرءُ سرانجامے درکیت ۔آھمیشی ء مردمانی دیم ء گوں ایمانداری ء بیان کنت۔شاعری ءِ توک ء اے رنگیں کرد ءُ کارانی دوئیں پھلو یا شکّلانی پیش دارگ گِیشّ ءُ گیوارکنگ بزاں آئی ءِ شرّی ءُ خرابیاں بیان کنگ چہ ھمے دور ء بندات اِنت ءُ اے اولی براں فاضل ءِ شاعری ءِ توک ء گندگ بوھگ ء اِنت ۔اد ء من پہ در ور ء آئی ءِ اے بنداں نبشتہ کناں بچاراِت کہ آچے گشیت۔
کج کجے بیت چوچاردھی ماہ ء
دنت ترادُراھی بیامنی جاہ ء
دراج مکن گامگیجاں پماراہ ء
سدشپاں یک روچے کپ ئے چاہ ء
چوٹوءُ رِیش ماں دست ء بدخواہ ء 
توھزار افسوز ورئے رند ء
پُرشتگیں دست ھچ نئیت بند ء
	مُلاّ فاضل ءِ دینی شاعری ء بُوان ئے گڈاھمے گندگ بیت کہ آبلاھیں صوفی شاعرے بوتگ ءُ آئی ء مُجتی ترّاتِگ دین ءِ بارہ ء مردماناں پنت ءُ سوج داتگ ءُ آبلاھیں دینی عالمے گندگ ء کیت۔
	وھدے آئی ءِ مِھری یا عشقی شئیراں وان ئے ۔ گڈاھمے گندگ ء کیت کہ آوش تبیں انسان ایت ۔ برے گوں زِری نوداں گال ءُ وال انت برے گوں مُرغاں وتی دل ءِ رازاں درشان کنگ ء انت ءُ برے چوشے مُرید‘ عُمر ‘ فرھادءُ مجنونءِ وڑ ء دوست ءِ درداں گرفتار اِنت۔
	ھمے ڈول ء اگاں آئی ءِ شاعری ءِ توک ء راجی رنگ ء بچارئے ۔ گڈاھمے گندگ بیت کہ آیک راجی راہ دربر ءُ قائدے بوتگ ءُ آئی ء مُجتی وتی راج ء رایک جاگہ ءُ ھور بوھگ ءِ سوج ءُ سِکین داتگ ءُ اے گپّ آئی ء شرّی ءِ سرء زانتگ کہ ابید چہ اتفاق ءُ یکجا گھیء ھچ کارشربوت نہ کنت ءُ یک یک ءُ درگاں درگان بوھو کانی پتّر ء گوات بارت ۔ پمیشکاآئی ء وتی راج ء را ھروھدیکی بزاں یکیں ’’وحدت‘‘ ءُ اتفاق ءِ سوج داتگ ۔ پرچاکہ اتفاق ءُ یک جاگھی ء ابید راج ءِ توک ء گرانی بزاں قوت پیداک نبیت۔
		پہ تفاق مُچ بِت ءُ وتی سنگ ء گران کن اِت
	پرچاکہ فاضل ء زانتگ کہ نااتفاقی راج ء راچوشومکّیں ریش ءِ وڑء توک ء وارت ءُ کواپگ ے ءِ کنت ءُ آئی ءِ ’’وحدت‘‘ ءُ قوت ء راھلاس کنت کہ ابیدچہ نقص ء اشی ء ھچ نف ءُ کٹ گون نیست پمیشکا مُلاّ فاضل جارجنت ءُ وتی راج ء راحال دنت ءُ چوگُشیت۔
		ناتفاقی ءِ وندہ ء چے کٹّ ءُ نف اِنت	(وندہ)
	چہ اِشی ء ابید آئی ء وتی راج ء راتھنا اتفاق ءُ ھوری پہ اے واست ء نہ گشتگ کہ شمابازبِت ۔ بلکیں آئی ء پمیشکا چوگُشتگ کہ شماھورءُ تفاق ببئت کہ شمے دُژمن چہ شماراتیارترانت ءُ سرگوں سنگ ء میڈینگی چیزے نہ انت بلے شماچہ ھمے کار ء مہ تُرس اِت ءُ آھانی مقابلہ ء بکن اِت ءُ شماراوتی سرگوں سنگ ء میڈینگی اِنت۔
		دژمنیں مرداناں ھما سِنگء سرکن اِت
	پرچاکہ ابیدتاوان باری ء نف ءُ سوت بوت نہ کنت ءُ پہ نف ءُ سوب مندی ءِ واست ء مشکل ءُ مصیبتانی دیم ء وتی جند چوتلارء کنگی ءُ اوشتگی اِنت۔
		ملّیں تاواناں کش اِت ءُ کاراں شرکن اِت
			 یاکہ
		تِیھُریں گٹء چوتلاراں بے راہ بِت
	انچیں جاگہ ء آئیء وتی راج ء را پیگمبری پنت ءُ سوج داتگ ءُ زندگ بوھگ ءِ رازءُ راھبندے ءِ ھم سوج داتگ ءُ سرپدے کُتگ۔ اے زانتگیں گپّ ایت کہ مرچیگیں دور ء انسانی زند ءِ گوازینگ ءِ مستریں راھبندسے انت کہ آچہ ہمیشانی سر ء وتی زند ء گوازین انت کہ چہ آھان یکے باپار یا تجارت بزاںBusinessاِنت۔ دومی کِشت ءُ کشاری (رزاعت ) بزاں Agricltureانت ءُ سھمی علم یا تعلیم بزاں Educationاِنت کہ اِشی ءِ توک ء سائنس Scienceءُ ٹکنالوجی Technogogyءُ مروچیگیں کمپیوٹر Computerدور ھوارانتءُ آوتی راج ء راھمیشانی سرء زندءِ گوازینگ ءِ شورءُ صلاح ء دنت ءُ آئی ء راچو وصیّت کنت گشیت۔
بیااِت منی شاھی مھذبیں راجان
یاد کن اِت منی گُڈّیگیں وصیّتان
کشّ اِت کھن ء ءُ کِش اِت نخیلات ء
یا کن اِت باپار ءُ شماتجارات ء 
یابُوان اِت علم ء ءُ زیراِت کرامات ء
مُلاّ فاضل مزنیں تاریخ دانے بوتگ ۔ آئی ء بلوچانی تاریخ ء ابیددنیاءِ اے دگے راجانی تاریخ ھم یادبوتگ ۔ اگاں آئی ء تاریخ ءِ کتاب نبشتہ نہ کتگ ۔ بلے آئی ء وتی گفتارانی توک ء ہماسرشون (حوالہ)کہ داتگ انت۔ اے وت ھما تاریخ سازیں ’’ھستی ‘‘ انت کہ انچائیں مردم چہ اِشانی جند ء زانتکار نہ انت ءُ تاریخ وت ہمیشانی چمدارانت ءُ بلوچی ادب ءِ توک ء چہ فاضل ء ابید ساری ء کس ء مجال نبوتگ کہ اِشانی بارہ ء چیزے گشت بکنت۔پہ در ور ء آئی ءِ شئیرانی چند بندنبشتہ کنان۔
تھت ءِ اسکندر کُجاشُت کے کاؤس ءِ فرھنگ
سلم ءُ جمشید ءُ کیانی تور ءُ تیمور شاہ ءُ لنگ
جان رودیں ‘ کنُّھاں ھچ کار نہ کُت تیرءُ پُتنگ
سنجرءُ سلطان نوازین بھمن ءُ پور یشنگ
یاکہ آئی ءِ اے شئیر ءِ بندان بچاراِت ۔
انچو کہ بی بی ماھو ء کُت گوں عمر ء 
قیصر ءِ بھرام ءِ جنک ء گوں سِیکر ء
بصرء مریم گوں حسن خان جعفر ء
استنبول بانو خسرو گوں شاہ ءِ کِشورء
بی بی بلقیس ء گوں سلیمان پیگمبرء
سیبی ءِ تھت ء ھانی دینار گوں چاکرء
	مُلاّ فاضل ءِ شئیرانی دگے شرّی یے اِش اِنت کہ آئی ءِ شاعری ء رامردم ھمک دور ء یکّیں وڑ ء دوست داران اِنت ءُ پیداک انت۔ بزاں چہ ھما دورء بگرئے تاانّوں ء دراہیں مردم اِشان یکّیں وڑء دوست کنان انت ءُ اِشانی بستارھچ رنگ ء کم نبوتگ ۔ اے شرّی آئی ءِ شاعری ءِ توک ء راستی یا حقیقت پسندی اِنت ءُ اِشی ءِ پیداک کنوک ءُ مستریں سبب علم ءُ زانت انت تایک مردمے عالم ءُ زانتکار مبیت آچہ راستی ءُ حقیقتء سرپدنبیت۔نیکہ دگے یکےّ ء سرپدکت کنت۔
	چہ مُلاّفاضل ءِ علم ءُ زانت ءُ شاعری ء بلوچی زبان ءِ ’’نیم عھدی ‘‘ ءُ استیں دور ءِ شاعر اثر مند بوتگ انت۔ اگاں آچاروش مھپلیں تھت ءِ روان ءِ وڑیں شئیرانی بنداں وتی شاعری ءِ توک ء ھوارکنوکیں ملک دینار میرواڑی مشکے والاببیت یا کہ نوکیں دورءِ ’’جھل چہ گرنداں ءُ بُرزچہ ماتبنداں ‘‘ ءُ عمر ءُ ماھو ءِ قولانی یاد کنوکیں سید ظہور شاہ ہاشمی ببیت ۔ اوخیال چاڑءِ منّت اِنت انکار نبیت ‘‘۔ءِ منّوکیں کریم دشتی ببیت ءُ غمانی رنجتگیں اولاک نبوھوکیں ‘‘ مبارک قاضی ببیت یا ’’من چراغ جاڑیں شانتگاں گُل بیتگ ودی ‘‘ ء مارا ماں سیہ شپیں زندءِ غم جتیں پاساں یادکنوکیں عطا شاد ببیت یاکہ ’’آسیگون مکن دردانگ ۔ پھکیں اشرفی ءِ چانگ ۔‘‘ ءِ پُشت ء زندگ بوھوکیں فدا احمد رئیس ببیت ۔ اے دُرھاچہ مُلاّ فاضل ء اثر مندانتءُ وت ء راچہ آئی ء رکّینت ءُ گیشِینت نہ کن انت۔اے ھمک مستریں شاعرءِ حاصیت اِنت کہ چہ آئی ء رند ءِ شاعر آئی ءِ رندگیری ء کن انت۔ چہ اِشی ء مردم گشت کنت کہ بلوچی ءِ نیم عھدی استیں دور ءِ شاعری ء مُلاّ فاضل ءِ بلاھیں دست ءُ کردارے است اِنت۔
	مُلاّ فاضل یک جھان گول ءُ کُنڈگشتگیں مردمے بوتگ ۔ آئی ء وتی ڈیھہ ءِ ھمک ھلک ءُ میتگ گول اِتگ انت ۔ برے آمان پنجگور ء عزت ءِ دیوان ء نندوک بوتگ ۔ برے ماں کیچ ءِ چنال ءِ ساھگ ء حاکم ءِ جُستانی پسوّاں دئیگ ء بوتگ ۔ برے ماں گوادر ء گورانی دُکاّن ءُ نیلبومیں تیاب دپ ءِ ندارگ ءُ سیل کنگ ء گندگ بیت ۔ برے ماں لاشارء سنگتانی لوگ ء مھمان اِنت ۔ برے کاشاپ ء چہ وتی سیادانی گور ء ’’داد‘‘ گرگ ء اِنت ۔ برے ماں پیردان ء مھرک ءِ لوگ ءِ دپ ء اوشتوک اِنت ءُ برے ماں بندان ءِ نماز ءِ وانگ ءُ ھمودءِ کماشانی گپاّنی پسّوانی دئیگء دِلگوش انت۔
	بلے آئی ءِ گُڈّی سفر سِیرگ ءِ بوتگ ۔ یک روچے آچہ وتی لوگ ء در کیت ءُ ماں سیرگ ء وتی مردمانی گندگ ء روت ۔ چہ اُودءِ سفر جنت ءُ وتی لوگ ء آھگ ء بیت کہ آئی ء وتی کوھنیں نادراھی ’’نیم سر‘‘مانترّین ایت کہ آراہ ء پہ آرام کنگ ءِ واست ء چگردے ءِ بُن ء دارایت کہ آھمے چگرد ءِ ساھگ ء وتی پُشت پدءِ مردمان یلہ دنت چہ اے دُنیاء روت۔
	ملا فاضل ءِ مرگ ءِ تاریخ آئی ءِ قبرءِ شکّ ءِ سر ء نبشتہ اِنت ءُ آئی ءِ قبر ءِ سرون ءُ پادوم ءِ شکاّنی سرءِ نبشتھاں اِدء نبشتہ کناں کہ آئی ءِ کستریں برات مُلا قاسم ء نبشتہ کتگ انت ۔ بلے ساری ء من آئی ءِ سرون ءِ شکّ ءِ نبشتھاں نبشتہ کناں کہ من چہ کتاب ’’بلوچی ادب کا مطالعہ ‘‘ ء زُرتگ ءُ اے ھما نبشتہ انت کہ ساری ءِ سنگ ءِ سرء نبشتہ بوتگ ۔ چہ اِشی ء پدنوکیں سِنگ نبشتھان رند ء نبشتہ کناں ۔ کوھنیں سنگ ءِ نبشتہ اے ڈول ء بوتگ انت۔
کُلُّ من علیھا فان ویبقٰی وجہ ربِّک ذُوالجلالِ والاِکرام ط
وفات یافت جنّت المکان فردوس عالی شان
زبان یاد حقیقت رازدل وجان…… مُلافاضل
ولد چاوش بروز دوشنبہ بعلت بیماری نیم سر
شھرالرمضان بنزدپیشن چوپیرشتُ عمرش
گزشتہ بمثل صاحبان احرام بستہ
بروز…… میل کردہ جائے ساکن تمام پیشن 
عمل:قاسم ولد چاوش
اے بوت ساری ءِ سنگ ءِ سرءِ نبشتہ کہ مُلا قاسم ء نبشتہ کتگ انت۔نوں من انِّونین بزاں چہ آئی ءِ ادّیرہ ءِ بندگ ء رند ءِ نبشتہ کتگیں نبشتھان اِد ء نبشتہ کنان کہ ماں سنگ ءِ مر مر ءِ سر ء نبشتہ انت۔
بِسم اللّہ خیرالاسما
کُلُّ من علیھا فان ویبقٰی وجہ ربِّک ذُوالجلالِ والاِکرام ط
وفات جنّت المکان فردوس آشیان
طوطی زُبان یار حقیقت راز دل وجان
مُلا فاضل ولد چاوش
بروز دوشنبہ بعلت بیماری نیم سر
مورخہ سوم شھر رمضان المبارک
الف ومائتیں وسبعین 1280ھ
بر مزارِ ماغریباں نے چراغے نہ گُلے
 نے پرے پروانہ سوز د نے صدائے بلبلے
عمل:قاسم ولد چاؤش
	اے بوت نوکیں شکّ ءِ نبشتہ ۔ اے گپّ ءِ فیصلہ ء مردم وت بکن انت کہ اے دوینانی توک ء قاسم ء کجام نبشتہ کتگ ءُ اِشاں پرچہ ھما ساری ءِ نبشتہ کتگیں بدل کتگ انت ءُ ھما سنگا ایر نہ کتگ انت۔ نوکیں سنگ ءِ سر ءِ نبشتہ کتگیں دُروغ ءُ وت ساچیں نبشتھے ءُ بایدانت کہ ھماقدیمی چیز نبشتہ کنگ ببوت اِنت کہ چہ اِشی ء شرترات کہ اصلی ات۔
گُڈ سرء من قاسم ءِ نبشتہ کتگیں شئیرء اِدء نبشتہ کنان کہ اے شئیر فاضل ءِ قبر ءِ پادومانی سنگ ءِ سرء نبشتہ بوتگ ءُ ہمیشی ءِ سرء آئی ءِ مرگ ءِ اصلیں تاریخ نبشتہ بوتگ کہ مان کسانیں دائرھے ءِ توک ء اے ڈول ء نبشتہ بوتگ۔
	(الف مائتین سعین ) بزاں 1270ھجری۔ اے شئیرمن ھم چہ کامل القادری ءِ کتاب’’بلوچی ادب کا مطالعہ‘‘ ء زُرتگ ۔ نوں من ھمے شئیرء اِدء نبشتہ کنانءُ آئی ءِ دیم ء آئی ءِ راستیں راھبندء نبشتہ کناں تاکہ شرتروانگ ببیت۔
	شکّ ءِ سر ءِ شئیر
ایابندہ زمرگانیت چارہ
مکن گریہ بقبراں ام کنارہ
مخور غم درفراک بحر مردہ
کہ بخواب شُد ناید دوبارہ
ایامسلم بحق ویس قرینے 
مراھرشب بدہ روح بشارہ
تراتا من بینید روبری
کند باوصل توسیل ندارہ
الٰہی قادر قیوم دعوہ
من قاسم ندارم راہ دیگر 
تودزگیر شفا بندگانے
بدہ آبے مرا از حوضِ کوثر
زمرگا کہ کندمنت فزیری
مکن شرمندہ تا یوم محشر
ماں انّوگیں بلوچی ءِ رھبندء
اے یا بندہ زمرگ ء نیست چارہ
مکن گریہ بقبراں ھم کنارہ
مخور غم در فراق بھرہ ءِ مُردہ
کہ بخواب شُد نہ آید دوبارہ
اے یا مُسلم بحق اویس قرنی
مراھرشب بدئے روح ءِ بشارہ
ترا تامن بگنداں روبروی
کند باوصل تو سیل ءُ ندارہ
الٰہی قادر ءُ قیوم ءُ داور
من قاسم ندارم راہ ء دیگر
تودزگیر شفاءِ بندگانی
بدئے آبے مرا از حوض ءِ کوثر
زمرگ ء کہ کندمِنّت پذیری
مکن شرمندہ تایوم ء محشر
	چہ اِشی ء چے پد ملافاضل ءِ ادّیرہ ءِ ڈنیّ نیمگ ء ھم آئی ءِ مرگ ءِ روچ ‘ ماہ ءُ سال نبشتہ انت کہ دو شمبہ 30مئی 1854ء انت کہ ُءُ آھاں اے تاریخ گوں 1270ھ ء ھمدپ کتگ ۔ بلے سیدھاشمی مُلاّ فاضل ءِ مرگ ءِ تاریخ ء 1862ء گشیت کہ اشانی توک ء ھشت سال ءِ فرق انت۔ بوت کنت اشانی دوئیں عیسوی تاریخ ردببنت ۔ پرچاکہ انّوں 1422ھجری اِنت ءُ ملا فاضل 1270ھجری ء وفات بوتگ ءُ انّوں آئی ء رایک سدپنجاہ ءُ دو سال انت کہ چہ دنیا ء شُتگ ۔اے حساب ء آئی ءِ مرگ ءِ سال 1849عیسوی اِنت۔
ملا فاضل ءِ قبرماں سورو مند مکران ء انت کہ ھمے ادّیرہ ءِ توک ء دوئیں برات کش ماں کش ء واب انت ۔ چند سال ساری اُود ءِ مردماں آھانی ادّیرہ ء راجوانیں رنگے ء بستگ ءُ آھانی اے کار ستاکرزایت کہ چہ وتی راجی شاعراں بے ترانگ نہ انت۔













خماریں چم آھوگیں تیر شان انت 
 حسن علی سہیل گوادر
	اے شئیر من چہ وتی پت ءِ کرّا در برتگ ۔ ءُ من گوں پت ء اے جُست کرتگ کہ اباّ تو ملا فاضل ءِ چُشیں شئیر چہ پیم در برتگ ۔منی پت ء مناں اے پسّو دات کہ آ وھدیدّار ءُ بوجیگ آچاری ءُ اولیگ (چپّو) والا بیتگ انت اگاں کجام وھدے کہ گوات بند بیتگ ءُ دریا کمّڑ(بے گوات) بیتگ گڑا آچار گپتگ ءُ اولیگ جانشوآں زرتگ انت پند ءِ دراجی پہ جانشواں یک دلوارگ کنوکیں توجیلے بیتگ ۔ گڑا چُشیں وھداں ناھُدا ء دراجیں شیئر ے دپگال کتگ ءُ جانشوآنی دلگوش گو ں ھمے شیر ء کتگ ءُ اے ڈول جانشوآں اولیگ جنگ ءِ تکلیپ ءِ سما نہ بیتگ ءُ تیاب ء یدّار سر بیتگ ۔ نی یک دودے بیتگ کہ ناھُدا ءِ واستہ اے المّی بیتگ کہ آچار ءُ شش ھنچیں ھُسن ءُ اِشک ءِ وشدلیں شیئر بزانت ءُ جانشوآں دلگوش بکنت ۔ اے ڈول نی اے زروری بیتگ کہ پہ ناھُدا ھما گشئگ بیتگ کہ آئی ء شیئر دپگال یا کہ وش گٹّی ء گشتگ ءُ اے ھبر سکیں وشدلی اھوالے کہ ملا رمضان (رمی) ھنچیں نا ھُداے بیتگ کہ وتی گٹ ءِ وشّی ء چہ نامداریں گشندہ یے بیتگ ءُ ماں بلوچی ساز ءُ آواز ء وتی نام یے پشگپتگ۔





خماریں چم آھوگیں تیر شان انت
ملا فاضل
 ا :	 اوّل مناں شکر انت با حمد طٰ تئی 
 ب :	بہا یے سازاتگ پہ نوریں محمد النبی ﷺ
 ت :	ترا زیر ایت گوں سنجاں تو بکن گوں من شپی
ث :	ثرّیائی سبقاں مئے زیادئیں ڈیل ء بد انت 
ج :	 جمالے دیستگ ات آ شفتگیں بالاد تئی 
ح :	 حکایتے کناں دلگوش بدار درّیں پری 
خ :	 خماریں چم آھوگیں تیر شان انت چیر اندری 
د :	 دوئیں رکّ یے نگار انت پونز بر زانت خنجری 
ذ :	 ذبادیں بوھے گون انت چو وش بوھیں مسک ء زری 
ر :	 رواجاں کوھتری کبگیگ ء لُڈّ ایت کوھسری
ز :	زھیراں گیر کارایت ہپت بر وتی بیکاں گوپی 
س :	 سہار گاہ ءِ مناں یات انت تئی راز عاشقی 
ش :	 شکر گپتار ءُ الحان وش انت تئی چو تو توی 
ص :	 صبراں چہ گوستگاں دل بیکرار انت بلبلی 
ط : 	طفاوت یے کناں گوں ترا سُہریں سُرپی
ظ :	 ظلما تیں شپاں جنک بے تو مناں وش نہ بیت
ع :	 عالم ء چہ زیبدارئے سوچئے مناں چو انگری 
غ :	 غریبی تحفہ یے لال ء آرتگ سوداگری 
ف :	 پن مزواک یے نہ مال انت لنٹ سُہر انت کرمزی 
ق :	 قہر ء شر براہ انت پیلو ءُ سُہر یں سریگ 
ک :	 کج ء مئے ھوش برتگ شیداآں من چو مجنوی 
ل :	 لقایے لیلی ے چاردہی ماہ ءِ گوری 
م :	 من زانا ں مناں بد واہ نئیل انت دل سری 
ن :	 نشان باتیں چہ کنڈاں ہر چی کہ بدواہ انت تئی 
و :	 وفا نیستیں کج ء ھنچو کہ ماہ ءِ چار دھی 
ہ :	 ھما روچی منی موجیں دل ءِ گین انسری 
لا :	 لام الف ء لال ءِ زان ء سر منی کہ ایر بی 
ی : 	یقین انت پازل ء کہ لال نہ کنت چو ھجبری 









گاریں مُر وارد 
حسن علی سہیل گوادر
	’’بڈ اِت انت مُروارد زراں سوریں ‘‘ سید ھاشمی ءِ اے شئر ءِ بزانتاں اگاں سر پدی بلوٹیں گڑا ما را باریں چنت دپتر سیاھگ کنگ کپ انت ۔ اے دانک یک ادنی ئیں دانکے نہ انت ءُ ادنیٰ ءِ ما انگت جند ءِ بزانتاں سر پد نئیں ۔ادب ءِ بزانتاں ہر کس پہ دیم یک نہ یک ڈولے ء وتی شھزانتی ء گاجیل کنت ءُ وت ء سھڑائیت ۔ ادبء ہر یکےّ انسان ءِ راجمانی ءُ دودمانی زند ء گوں ھمگرنچ کنت ۔ بلے چُش نہ انت ۔ پرچا کہ ادب ءِ بندری بزانتاں کہ کسے سر پد نہ بیت آ ادب ءِ مانا ءُ بزانتاں گوں انسانی راجمانی ءُ دودمانی زند ء گو ں یا کہ انسان ءِ چاگرد ء گوں چون ھوار کت کنت ۔ 
	ادب انسان ءِ جند ءِ کردے ۔ ھما روچ ء کہ اللہ تعالیٰ ء انسان جوڑ اینت ۔ ادب انسا ن ءِ ھما جوڑشت ءِ روچ ء چہ گو ں انسان ء گون انت ۔ ادب انسان ءِ جند شرّ ءُ ھرابی ءِ نام انت ۔ شرّیں کرد ءِ نام شرّ ۔ھرابیں کرد ھراب ۔
	ادب ءِ بابت ء انسانی پکر ءِ سر ء ھابیل ءُ کابیل ءِ کرداں یک مزنیں جہکم ےء دور داتگ ۔ انسان زند ءِ ھما روچاں نہ گمیگ انت کہ اے چی بیت ءُ چو پرچی بیت ۔ چدءُ رند انسان ءِ کہول گیش بیان بیت گڈا زند ءِ شرّ ءُ ھرابیں پہناتاں انسان ءِ ایمنی ءُ بے ایمنی ءِ سر ء نگیگیں جاور پدرہ بیان بیت انت ۔ نی انسان ء وتی دودمانی راجمانی زند ءِ تہا ادب ء را یک مزنیں کردے لیکھ ایت۔ ءُ وتی دلگوش گوں ھمے دیم ء گور کُت ۔ اے بابت ء انسان ء وتی چُک و اولاداں سیا د ءُ وارس ءُ ھمساھیگاں ھنچیں نسیھت کنگ بناہ کت کہ ہر کس ء چہ ھرابیں کاراں دور بئیگ ءِ ھُب بہ بیت ءُ ہر شرّیں کار ء چہ شرّیں واھگے دل ء بست بہ کنت ۔ ھما روچاں چہ داں روچ مروچی انسان ہر ھرابیں کار ء ھراب ءُ شرّیں کار ء پہ شرّی سر پد انت پمشکہ انسان ء اے پکر کتگ کہ چہ پیم اے دوئیں کرداں ماں انسان ء پہم ات کت کنیں ۔پہ اِشی ءِ واستہ انسان ء کسّہ ، شئیر ناٹک (ڈرامہ) ءُ دگہ تھر تھریں ءُ تامداریں بتل ءُ چاچ سازاِتگ ءُ جہد کتگ کہ انسان ءِ چاگرد ءِ تہا یک شریں ءُ دل تبیں زندے تالان بہ بیت ۔ بیا مُرواردیں دو انسانانی زند ءِ یک نامداریں بھرے ءِ دیم ء کسانیں دلگوشی یے دئیں ۔اے دو دوستیگیں شائر بیتگ انت ءُ سکیں نامداریں انسان بیتگ انت چہ اے دو ئیناں یکے مروچی شائری ءِ امروز ء یک درپشناکیں استارے کہ مروچی شھلچہ کارملا فاضل رند ءِ نامء مھشور انت ۔ ءُ دومی ہم نامداریں شاھرے بلے وھد ءِ دنز ءُ مجاں آئی را اندیم کتگ ءُ آئی ءِ شوھازگ یک مزنیں جہدے لوٹ ایت ۔ اے ہر دوئیں کہ یکی ءِ نام ملا فاضل کہ مند ءِ نندوک ات دومی ملا عیسیٰ دادک کہ گوادر ءِ نندوک ات ، پہ یک دومی ء چو برات ءُ دوست ات انت ۔ ملا فاضل ء چاچ بستگ ءُ پہ ملا عیسیٰ ء گوادر ء دیم داتگ ءُ بوج لو ٹ اتگ ءُ ملا عیسیٰ ء چہ گوادر ء چاچ بستگ ءُ پہ ملا فاضل ء دیم داتگ بیا چاریں اے وت ماں وت یک ءُ دومی ء چہ پیم چکاس انت ۔ 
	۱۔ انبوئی ساچان بنت شجر 	با مکران راہ کن سفر 
 	استیں مرا چندے رگ 	تخم ءِ گرانڈاں بے سرگ
 چاردہ پلاٹاں با گورگ 		نیں ور د لوٹ انت نے ورگ
		نیں مرگ گند انت نیں مرگ 
 ہر وھد کہ جُفت چوش بنت	 	یک کدھے سر پوش بنت 
 پُر انت ءُ وت ھاموش بنت	 	ہرچی کنے ھنچوش بنت
 گر تو نہ زانے اے ملوک		خود را بدار دائم سکوت۔
						(ملا فاضل ۔مند)
	۲۔مالک الملک السمٰوت ءِ اندر ء استیں کشار 
 	 چست بیتگ چہ زمینء برز ء شتگ پہ شمار 
 	 تخم یے زرتگ ازھموداں نی پہ جہل ء نمب اِتگ 
 	 گر کسے اِشی ء بزانتیں مرحبا ئیں آ مرد را 
					(ملا عیسیٰ دادک گوادر)
	۳۔ پنچ مرداں قوی سر مست 	اِ شاں اِتپاک چو نا است 
 	 پنچاں در ھساب در کن شست	باکی آ دگر چُنتاں است 
					(ملا فاضل ۔ مند )
	۴۔ عجب مرگے بر سیر دار 	عجب چینکاں چینتیں بارگیں مار 
 	 دو سرءُ دو پر دارد		یکےّ دم استیں گلنار
					(ملا عیسیٰ دادک گوادر)
	۵۔ آ چہ چیزے کہ برگ و بہارے دارد 
 	 جامہ سبز ءُ سیاہ کلاہ دارد
					(ملا فاضل ۔مند)
	۶۔ گپُت یے گون انت چہ ھُدا ء 
 	 گین گراں یکےّ وت انت 
 	 گونڈلیں تیراناں شان انت 
 	 گون زمین ء دلمُش انت
					(ملا عیسیٰ دادک گوادر)
	۷۔ عجب چیزے بد یدم گرد و گلقان 
 	 دو نام اِش زندہ دارد لیکن بے جان
					(ملا فاضل ۔ مند)
	۸۔ بے پاد دز آمد بے رم گاو برد 
 	 بے سر گواہی داد من دید کہ آ آئرا خورد 
					(ملا عیسیٰ دادک گوادر)
	۹۔ چات کوہ ۔ آپ کوہ ۔و دل کوہ 
					(ملا فاضل ۔مند)
	۱۰۔دیدم یک ھرے سرّوکیں 		دراج دمب ءُ مزن گرّوکیں 
 	 بوس انتئے جنک چمروکیں 
					(ملا عیسیٰ دادک گوادر)
	۱۱۔روچے من رپتاں در جبل 	چیزے من دیدم در عجب
 	نیں شاھ داراِیت نیں گرگ 		یک پاد ءُٗ ھشکیں سرگ
					(ملا فاضل۔ مند)
	۱۲۔ رفتاں من جا گاھے سرے 	 دیستوں سہ پادی ھرے
 	 نیں ھرے نیں اُشترے 	 ھنچو کہ مِسالے جنترے
					(ملا عیسیٰ دادک گوادر)
	۱۳۔ چیرے گر ءُ گبّریں	سرئے نگر ءُ زرّیں 
 					(ملا فاضل ۔مند)
	۱۴۔ بال کنت بالی یے 	نند ایت کلاڑی یے
					(ملا عیسیٰ دادک گوادر)
	۱۵۔ایراتیں کہورے بے گوات ء چم اِت
					(ملا فاضل۔ مند)
	۱۶۔ شش مرداں شش سرے شنک ء 	ہر ششیں بازار ءِ دمک ء 
 		 ہر ششیں سیاہ شال گوری انت 
					(ملا عیسیٰ دادک گوادر)
	۱۷۔ دور کئیت بمپور کئیت	 بے اسپ ءُ بے لگام کئیت
 	بے تیر ءُ بے کمان کئیت	 سالانی سر ء یک برے کئیت
					(ملا فاضل ۔مند )
	۱۸۔سیاہ انت سیاہ مارے نہ انت کانٹ یے پر انت گوکے نہ انت
 بال کنت بلے مرگے نہ انت 	 بار ھم بارت ھرے نہ انت 
 			ھونڈ ھم جنت مُشکے نہ انت 
					(ملا عیسیٰ دادک گوادر)
	۱۹۔ بز و کشت ءُ بز وارت 	 بزو پاد اتک ءُ اوشتات 
					(ملا فاضل ۔ مند )
	۲۰۔ دوشیرانت ملّگ ء شوک انت
 دو میھ اش گردن ء توک انت 
 برز ء ایر ءُ جھل ء شوک انت 
					(ملا عیسیٰ دادک گوادر)
	۲۱۔ مات جنیں چُک ءُ چُک ءِ سور انت 
 					(ملا فاضل ۔ مند)
	۲۲۔ تلاھیں ٹیٹی پہ رمب آ پ وارتگ
					(ملا عیسیٰ دادک گوادر)
	
بوج
۱۔ چاردہ علم
۲۔ موتی ءِ کرکینک (صدف)
۳۔ پنچیں لنکک(شست ماتی لنکک ء گش انت)
۴۔ گد دوچیں مشین (چرخ)
۵۔وانگڈ۔بٹّاگ
۶۔ رُگ ۔ جال ۔ ٹٹ۔
۷۔ اوّلی نام کرٹ ۔ لوش دومی نام تیجگ
۸۔ بے پاد۔۔۔مار ۔۔بے دمب۔۔۔پگل ۔۔۔بے سر۔۔۔۔کُکلی
۹۔ سرمدان ۔سرمگ ۔شیپگ
۱۰۔ چِلّم
۱۱۔ کُٹینگ
۱۲۔ سہ پادی ماش ڈلونک 
۱۳۔ مچ
۱۴۔ گیت (گوہ ) ءِ گونڑار
۱۵۔ لرزکیں پُلّک ۔پونز ءِ پلوہ
۱۶۔ جنیں آدم ءِ مُٹ 
۱۷۔ا ئید(عید)
۱۸۔ سیاھیں گونڑار
۱۹۔ مشک 
۲۰۔گوک ءُ ننگار
۲۱۔ دُتُّک
۲۲۔ پونز ءِ لانٹیگ






ملا فاضل ءِ زند 
		گل حسن بلوچ 	
	ملا فاضل ء را وتی اھد ءِ مستر یں بلوچ شائر گشگ بیت ۔ آئی ءِ مزن نامی ، سر پدی ءُ زانت ءِ شاھدی ء آئی ءِ دست کپتگیں شائری دنت ۔ ملا فاضل ’’یک مزنیں دینی عالم ءُ مستریں زانتکارے ات ۔ آ عر بی ءُ فارسی ء سر جمی ء پوہ ات ‘‘(۱)
	وتی اھد ءِ مستریں سروک شائر ، مزنیں دینی عالم ءُ زانتکار ، عربی ءُ فارسی ءِ زانت کار ملا فاضل ءِ پیدائشت ءِ باروا پکئیں ما لوم داری نیست انت ، بلے لہتیں بلوچ پٹ ءُ پول کنوک آنی گمان انت کہ واجہ سال ۱۲۰۰ھ ء پیدا بوتہ ۔’’ اے سن دلجم ءُ پکائیں سا ل ءُ سنے نہ انت ۔۔۔۔اسل ء اے سن چہ ’’شدری ءِ ھار ‘‘ ء زورگ بوتگ کہ ھمے بابت ء ملا فاضل ءُ دومی شائراں وتی شئرانی تہ ء وتی درشانی کتگ انت ۔ ملا فاضل ءِ شئر ءِ رد ء اے ھار چار ربیع الاول ۱۲۲۹ھ ء بوتگ ‘‘(۲) ملافاضل ءِ پید ا بوھگ ءِ بارو ا دراھیں پٹ ءُ پول کار انی ھیال ھمے وڑ انت کہ ملا فاضل ۱۲۰۰ھ ء پید ا بوتگ ۔ (۳)
	گمان انت کہ شدری ءِ ھار وھد ء ملا فاضل ءِ پید ا بوھگ ءِ سال ءُ روچ یک نہ انت ۔ بلے دست کپتگیں ھالانی رد ء ملا فاضل دھمی صدی ھجری ءِ گڈی دھیءُ یازدہ می سدی ھجری ءِ اولی دھی ءِ نیام ءِ وھدء پید ا بوتگ ۔ امیت انت کہ آئیوکیں وھد ء ملا فاضل ءِ پیدا بوھگ ءِ اے جیڑہ گیشنگ بیت ۔
	ملا فاضل بن رد ء ماں پیشن ء سولدان ء نندوک بوتگ بلے آئیے کٹم چہ اود ء لڈ اتگ ءُ مند ءِ گوریچانی کوھدیم ءِ کوھنیں میتگ قاسمی چات ء اتکگ ھنکین اش کتگ ءُ جاہ منند بوتگ (۴) 
	ملا فاضل چاؤش ءِ چک ات چاؤش ءِ پت ات جنگیان ، دلمراد جنگیان ءِ پت ات ءُ دلمراد ءِ پت ات شاھل ءُ شاھل ءِ پت ات شاھی ۔ ھمے وڑ ء ملا فاضل شاھو زئی رندے ات ۔ 
	ملا فاضل ءِ ڈیھ ءِ مردم چونائی سک برھداریں مردم انت ۔ اے دمگ ء چونائی ء ھچ بے گوھریں مردم نیست بلے من نہ زانی پرچا گشنت کہ ملا فاضل بے رنگ یے بوتگ اے ھبر ما را باور نہ کنت ، منی ھیال ء ملا فاضل کہ وت یک حاضر جوابیں شائرے بوتگ ھمئے واستہ آئیا برے برے انچیں پہ زانت شیئر گشتگ کہ چہ آئیا مردماں ھیال جوڑ کرتگ کہ ملا فاضل بے رنگیں مردم یے بوتگ چوش کہ فاضل ءِ ھمالیءِ شئیر انت ، براھداری ءُ بے رنگی پہ ملا فاضل ء بے مانا انت ،چیا کہ فاضل ءِ پجارآئی شائری انت رنگ ءُ دروشم نہ انت ۔ ملا فاضل ءِ رنگ ءُ دروشم ءِ بابت ء بازیں معلوم دار ی وا نیست انت بلے بشیر احمد نبشتہ کنت کہ’’ ملا فاضل پٹک ءُ مندریں مردمے بوتگ ، رنگ ءُ دروشم ء سک زبر نہ بوتگ ‘‘
	بشیر احمد دیمتر ء درائینیت ءُ نوشتہ کنت ’’پدا ھم ماگشیئں کہ فاضل شر رنگے بوتگ پرچاکہ آ ئی گپتار ڈولدار ءُ جلواہ ناک انت ۔وش ءُ تام دار انت ۔(۵)
	ملافاضل بلوچی زبان ءِ نامداریں شائر ملاقاسم ءِ مستریں برات انت ۔ملا قاسم ءُ ملا فاضل ھر دوئیں برات عالم ، زانتکار ءُ کواس ءِ جہت ء ِواہند انت ، ھر دوئیں شائر فارسی ءُ عربی ء ِ بلد انت ۔ ملا فاضل ، ملا قاسم ءُ دلمراد سہ برات بوتگ انت(۶)
	 ملا فاضل ءُ ملا قاسم ءِ پیدا بوھگ ءِ پیسر گشنت کہ ملا ءِ مات ء یک شپے ء وابے دیستگ کہ ’’منی دوئیں دستانی دل ء یک لال ئے (سہریں گوھرقیمتی مہرگ )ایر انت چہ ایشانی درپشگ ء تہار ءُ سیاہ لنجیں شپ روژناہ ات ۔ گوں ھمے واب ءِ گند گء آکمکیں تکانسربوت ءُ یک واب زانتیں زالبولے ءِ گور ا شت ءُ وتی واب بیان کرت آجنین ء مانا کرت ءُ گشت کہ تئی واب نیکیں وابے ۔اے درپشوکیں مہرگانی مانا اش انت کہ ترا دومردیں چک بیت کہ چو لال ءِ پیما درپشوک بنت ءُ آھانی نام نمیران بیت ۔ چہ ھمئے واب ءِ گندگ ء پد ملا فاضل ءُ ملا قاسم پیداک بنت ۔چاوش ء ابید چہ اے دوئیں چکاں یک دگے مردیں چکے بیتگ کہ آئیے نام دلمراد بیتگ آئیا شائری نہ کتگ (۷)
	’’ملا فاضل ءِ زانت ءُ سر پدی ،فارسی ءُ عربی بلدی ء چہ اے اندازہ جنگ گران نہ انت کہ ملا فاضل چہ استاد ءُ عالماں در برتگ بلئے اے ھبر ءِ گیشنگ گراں انت کہ ٓائی ء کجام مدرسہ ءُ کجام استادانی شاگردی کتگ ءُ ونتگ (۸)
	ملافاضل کسان بیت کہ آئیے مات آئی ء را وتی میتگ ئے وانندگیں ملا ئے گورا بارت کہ آ آئیا را جُز بہ وانیت ۔ملا فاضل ءِ استاد قادر داد نامیں ملائے بیت (۹)ملا فاضل سک ایں دید پچئیں زھگے ات ملا ء آئیا را روچے یک جزے وانینت ۔ 
	ملا فاضل بلوچی زبان ءِ ھما مزن نامیں شائر انت کہ آئیا را بلوچی ءِ اکادمی سید ہاشمی ء شھلچہ کار ءُ بلوچی ءِ شائر ءُ کواس واجہ عطا شاد ء ملائی دور ءِ شائر آنی تاجدار ءِ نام داتگ ، چہ ایشی ء پدر بیت کہ ملا فاضل چنکس مزنیں زبان زانت ءُ کواس ءُ سر پدئیں شائرے بوتگ ، ملا فاضل ءُ ملا قاسمءِ شائری ءِ زبان ءُ علم زانتی تاریخ بلدی ءُ ہند ءُ دھیانی ھد ءُ ھویلیانی کار مرزی ء  چار ءُ تپاس کنگ ء پد اے ھبر رد بوھگ انت کہ ملا فاضل شپانک ، پہوال یا دہکان کارے بوتگ ، ملا فاضل وانندگ ءُ وتی وھد ء راجمان ءِ سروکیں مردمے بوتگ ،ملا ءِ سر پدی ءِ گواھی ء اے یکیں شئیر بس انت ۔ 
بیا ات منی شاھی مھذبیں راجاں 
یاد کن ات منی گڈیگیں وسیتان
کش ات کہن ء ءُ کش ات نخیلاتء 
یا کن ات باپار ءُ شما تجارات ء 
یا بوان ات علم ءُ زیرات کرامات ء 
	ملا فاضل ءِ بارو ء غلام فاروق گشیت ’’فاضل ایوک ء یک شائرے ءِ نام نہ انت بلکیں یک پورہ ئیں دورے ءِ نام انت یک سرجمیں پکرے ءِ نام انت یک نوکیں بدلی یے ءِ نام انت آئی ء گوں وتی شاھیگانیں پگر ءُ زانتکاریں سسّا ء بلوچی شائری ءِ دامن پراہ ءُ شائیگان کت ۔ آئی ءِ بندری مول ءُمراد بلوچ راج ءِ تہا یونٹی یکی ءُ تپاکی ءِ برجاہ دارگ ءُ وت ماں و ت ءِ آورتگیں نا تپاکی ءُ وتسریں جنگ ءُ جیڑھاں گندیت داں سک پدر د بیت ءُ چیھال کنت ‘‘(۱۰)
	اے کسانیں نبشتانک ءِ تہا من ملا فاضل ءِ شائری ءِ سرا چمشانک نہ دئیاں بلے شائر ءِ زند گوں وتی شائر ی ء ھنچو ھمگرنچ انت کہ جاھے نہ جاھے آ وت درانگاز بیت ۔ 
ملا فاضل سکیں حاضر جوابیں مردے ات کہ ھرچ گپ ءِ پسوئے پہ شائری داتے ۔ بلوچ راجمان ءِ تہ ء اے وڑیں مردم انگہ ھم است انت ۔ فاضل ءِ حاضر جوابی یک زانتکار ، عالم ءُ شائرے ءِ زانت آئیا را چکاسگ ءُ بند کنگ ءِ لوپ کنڈ کت ۔ ھمے وڑ ء یک برے ملا داد محمد پرومی فاضل ءِ چکاسگ ء مند ء روت ءُ آئے گورا رسگ ء گوں نہ سلام ءُ نہ علیک گشیت ۔ 
سلام علیک ترا بات پھلیں فاضل 
تمامیں شائرانی استے بلبل
		گلامے جستگ ءُ گار انت 
		بند لانک ء من ء کار انت 
گومے گپ ءِ ھشکنگا گوں ملا فاضل جاہ سریت پسو ترینت ۔ 
		سلام ات بات علیک او یار 
		منی دوست ئے دلی ءُ وسیاد 
		پرومیانی شگر گپتار 
		من ءُ یار محمد ءُ کئیا 
		سر ءُ سوج کناں ٹی ء 
		چمود سر گپتگے پاری 
		دو گال ات گوشتگ پہ واری 
	ملا فاضل جور جوابی ، حاضر جوابی ءِ باز واقعہ مئے پٹءُ پول کنوکاں مچ کرتگ انت ءُ آھانی ھمے پٹ ءُ پولی کارانی برکت ء بلوچی ءِ اے مزن نامیں لچہ کار ءِ زند ءِ یک جوانیں بہرے ءِ کسانیں دروشم ے تاں مئے گورا سر بوتگ ۔ 
	ملا فاضل ءِ کستریں برات ملا قاسم کہ وت یک عالم ءُ زانتکار ے ات ۔ ھمائی ملا ءِ مرک ء آئے ھدیرہ ءِ سرون ءِ سنگ ءِ سر ء عربی ءُ فارسی زبان ء آئی مرک ءِ الت ءُ روچ نوشتہ کرتگ کہ آنیم سر ءِ سوب ء 1270ھجریء بیران بوتگ ۔ 
	ملا فاضل ءِ ازم ءِ سرا اولی ءُ بنکی کار واجہ بشیر بلوچ ئیگ انت کہ آئیا ملا فاضل ءِ شیئر آں مچ کرت ءُ کتابی دروشم داتگ ابید چہ واجہ بشیر بلوچ ءِ کار ء سید ہاشمی ھم ملا فاضلءِ سرا کار کرتگ کہ آئیے بابت ء ظہور وتی کتاب ’’بلوچی زبان و ادب کی تاریخ ‘‘ءِ تہانبشتہ کنت کہ آئیا شھلچہ کار ءِ بارو ء پٹ ءُ پول کرتگ ۔ بید چر ایشی ء ملا فاضل ءِ زند ءُ شائری ءِ سرا واجہ میر مٹھا خان مری ، ن دشتی ، بشیر احمد ایم اے ۔ عنایت بلوچ ءُ میر عاقل خان مینگل ء ھم نبشتہ کرتگ ۔اے دراھیں کار 20می کرن ءِ 70می دھی ء کنگ بوتگ انت ۔ بازیں وھدانی بے تواری ء پد واجہ فقیر شاد ء ’’درپشوکیں سھیل‘‘ ءِ نام ء ملا فاضل ءِ شئیرآنی کتاب شنگ کرت ءُ اے وڑ واجہ بشیر احمد ء ابید چہ اے کار اں سال 2007 ء ماں اسلام آباد ء جام درک ویلفیئر سوسائٹی ء ملا فاضل ءِ زند ءُ ازم ءِ سرا یک سیمینار ءِ بند ءُ بوج کرت کہ ایشی تہا واجہ پروفیسر واحد بزدا ر ۔ پروفیسر رحیم مہر ، بلوچ خان ، ڈاکٹر مالک بلوچ ، زبیدہ جلال ءُ اسماعیل بلیدی ء  ملا فاضل ءِ زند ءُ ازم ءِ سرا وتی وتی نبشتانک ونت انت ۔ 
	ملا فاضل ءِ زانت ءِ سرپدی ءُ شائری انچو شائیگان انت کہ اے کتاب ءُ نبشتہانی آئیے زند ءِ ھچ پڑ ءِ راستی ء گوں دلجمی ء  نہ کن انت ۔
کتابانک:
۱۔میر مٹھا خان مری ، ملا فاضل ۔اولس کوئٹہ، اکتوبر 1974
۲۔عبدالصبور بلوچ ۔ کہنیں بلوچی شائری (بنگیج ءُ دیمری ) اسلام آباد 2006 تاکدیم 93 
۳۔ فقیر شاد ، درپشوکیں سھیل ۔ کراچی 2002 تاکدیم 5 
۴۔ ؛۔۔۔۔۔۔۔۔۔۔۔۔ایضاً۔۔۔۔۔۔۔۔۔۔۔۔۔۔
۵۔ بشیر احمد ، فاضل ۔ ماہتاک اولس کوئٹہ ،دسمبر 1964 
۶۔ فقیر شاد ،درپشوکیں سھیل ،کراچی 2002 تاکدیم 7 
۷۔www.balochiataninfo.com./zabane.balochi/ 
۸۔۔عبدالصبور بلوچ ۔ کہنیں بلوچی شائری (بنگیج ءُ دیمری ) اسلام آباد 2006 تاکدیم 93
۹۔ن۔دشتی بلوچ ، ماہتاک اومان، کراچی جنوری 1956 
۱۰۔بچار چکاس ، یعقوب عامل ۔تاکدیم 628 

مُلا فاضلءِ عربی ءُ فارسی ءِ لوزاں گوازی
 گُل حسن بلوچ	
 ھمک دورءُ باریگءِ مستریں شائیرء را وتی اھدءِ سرخیل بزاں سروکیں شائیر گشگ بیت۔مُلا فاضل یک انچیں مزن نامیں شائیرے کہ آئیے جہت ءِ جاہ ءُ مقام ءِ فیصلہ تنے وھدی کنگ نہ بوتگ مُلا فاضل شھلچہ کارے ، مُلائی دورءِ سرخیل اِیں شائیراِنت، مُلا فاضل نیم کلاسیکی دورءُ اھدءِ مستریں شائیر اِنت،یا مُلا ’ٹرینڈ میکرے‘۔بلے تنے وھدی ایوکا اے ھبر پک اِنت کہ مُلا فاضلءِ شائیری بلوچیءِ کلاسک شائیریءِ بے دروریں نمونگ ے مُلا فاضلءِ وتی جتائیں ڈکشن ے کہ آئیا ما کلاسیکل شائیری ءِ تسلسل گشت کنیں ۔فاضلءِ زبان ءُ تیکنیک ء آئیءِ شائیری ء را کلاسکءِ جاہ بخشاتگ۔
 بلوچی کہنیں شائیریءِ دومی اھدءِ گیشتریں نامی اِیں شائیر وانندگ ءُ کواس اتنت ھمے دورءِ گیشتریں نامی ایں شائیر مُلا ’’وانندگ‘‘ اتنت۔بزاں مُلا آنی بہر ماں شائیری ء گیش دراہ کنت۔چوش کہ مُلا فاضل ،مُلا قاسم ،مُلا بوھیر ،مُلا بہادر،مُلا ابرھیم پُل آبادی،مُلا محمد حسن رئیسانی، مُلا یار محمد رخشانی، مُلا عبداللّہ،مُلا مزار بنگلزی، شہ شکر، گل محمد ناطق مکرانیءُ بازیں دگرے ھمے وھدءِ کاروانءِ ھمراہ اتنت کہ آھانی ساچشت ’’تخلیق‘‘ پہ بلوچیءُ فارسیءِ شائیریء مزنیں مڈی ے انت۔
 بلوچیءِ اھدئیں شائیریءِ ھمے زمانگءِ باروا اے ھبر راست اِنت کہ گیشتریں شائیر آنی جم کرتگیں شئیر لوڑ ءُ توڑ نہ انت بلکن ھماھانی جندءِ انت۔
 اے دورءِ بے واندگ ءُ مُلائیں شائیرانی نیامء مستریں پرک ھمیش اِنت کہ وانندگیں شائیرانی شئیر آنی تہا عربیءُ فارسی ءِ رنگ درا بیت۔
	 مُلا فاضل ءِ شائیریءِ تہا مذھبی رنگ ھوار اِنت۔آئیءِ شائیریءِ تہا تصوف،مہرءُ دوستی،اخلاقی کچءُ کیل ءِ بازیں دروشم یکجاہ درا کن انت۔
من کہ سبحان الذی اسرا اول یات کناں 
 گوھراں باریں دھنء وصف آں ذات کناں 
 جانستان ویلء وتاں عرض گوں سماوات کناں 
 بلکیں چرا حیوان رھیں خضرء ماقات کناں 
 
بگو یم اسم اول شاہء بر حق
خدا وندآن جھان چرغء افلاک
سماواتءُ ثریا تانکہ اسمک
فلک گویم رسول ء دین صادق

 باب اول کہ بسم اللّہ اِنت
 ذکر ثانی کہ الحمد اللّہ اِنت
 درسءُ تکرار قل ھواللّہ اِنت
 استوار آ منت با اللّہ اِنت
 بلبل جاندار وصف اللّہ اِنت
 کُلءِ ندارگ ءُ بورےءِ برجاہ اِنت
شرط ءُ آماچاں دستءِ یکشاہ اِنت
داب کنت کُلءِ لقاہ لالیں
سنج بیت لسائیں کمیت چالیں
	مُلا فاضلء گوں ھوار ایندگے مُلا شائیرانی شائری ءِ سرا اے ایراد کنگ بیت کہ آھانی شئیرانی سرا عربیءُ فارسیءِ رنگ باز پدرائیں وڑء گندگ بیت۔
 مُلا فاضل ءِ وھدء بلوچستان ، ہندوستان ،اوگانستان، میان ایشیاء ءِ مُلکاں گوں ھوار بازیں دمگاں فارسی تالان اتءُ بلوچستان وتی ھدءُ ھویلانی سوبء گوں فارسء تعلق دار بوتگ۔ھمسائیگی ءُ سیم سرانی ھواری ءِ سوبء بلوچستانءِ روبرکتی دمگاں فارسی زبانءِ اثرالمی اِیں راستی یے۔ابید چہ چریشی ء ماں بلوچستانء میر نصیر خان نوریءِ وھدء ریاستءِ سر کار ی زبان ھم فارسی اتءُ گوں فارسی ء ھوار دراھیں زبان آنی لبزانک ءُ ھاسیں وڑےء شائیریءِ سرا ھر دوئیں زبانانی شبینگ پدر انت۔
 مُلا فاضل ءِ وھدء فارسی ءُ عربی مزن ھور ءِ مُلک ،عربستان ءُ ہندوستانءِ دمگءِ دراھیں ریاستانی مستریں علمی ،لبزانکیءُ سرکاری زبان اتنت۔دری زبانانی لوز آنی کار مرزی ءِ رواج ایوکا ماں بلوچیء نہ بوتگ بلکن ماں یورپ ء ھم ھمے ھال بوتگ۔ماں یورپء فرانسویءِ جاہءُ مقام ھما ات ماں مئے دمگء عربیءُ فارسی ئیگ ات۔یورپءِ مردماں وتی نبشتانکانی تہا فرانسوی لوز کار مرز کرت ءُ راجمانءِ تہا وتی بُرز جاھی پدر کرت۔
 مُلا فاضلءِ شائیریءِ چار ءُ تپاسگ ء چہ ھمے پدر بیت کہ عربی ءُ فارسی ءِ لوزانی کار مرزی بلوچی زبان ءِ لوٹ یا بے وسی نہ اِنت بلکں آوھدءِ لوٹ ات۔

زال اگاں اصلیءُ جوان ماتے
 بور اگاں پُر شوق ءُ مزن گواتے
 تیگ ستر تیز ءُ پُلءُ سوغاتے
 پہ بلوچء توپگ عجب براتے 
	اے شئیرءِ سرا بلوچیءِ رنگ پدر اِنت بلے اگن تیگءِ جاہء زھم بہ بیت گڈاں شئیرءِ مانا ،وزنءُ براھداری زیمل تبی ھراب نہ بیت۔
 مُلا فاضلءِ یک دگے نامدارءُ پُر مانائیں شئیرے۔
بیا اِت منی شاھی مھذبیں راجاں
یاد کن اِت منی گُڈیگیں وصیتاں
کش اِت کھنء ءُ کش اِت نخیلاتء
یا کن اِت باپارءُ شما تجارت
یا بوان اِت علم،ءُ زیر اِت کراماتء
	مُلا فاضل ءِ شئیرانی تہا دراھیں لوز سک ڈولدار انت۔مُلا لوزانی بادشاہ اِنت آ چہ وتی نیمگء زبانء بازیں ترکیب،علامات ،بتلءُ ھیال بخشاتگ۔
 مُلا فاضل ماں بلوچیء یک راھشونی جہتءِ واھند اِنت بزاں آئیا بلوچی ء را وتی ڈکشن ے داتگ۔
	مُلا فاضلءِ اگن اے شئیر ءِ سرا چمشانک بہ دئیں گڈاں ما گوں دلجمیء گشت کنیں کہ فارسی ءُ عربی ءِ لوزآنی کار مرزی بلوچی زبانءِ نیز گاری سوب ء نہ بوتگ۔چوش کہ اے شئیرءِ تہا ’’ کش ات کھنء ،ءُ کش اِت نخیلاتء ‘‘اگن اے وڑ ء نبشتہ بکنیں بزاں 
’’ کش اِت کھن آں ءُ کِش اِت گونگاں کھن آں‘‘یا ’’ کش اِت کھن آں ءُ ھور کن اِت براتء ‘‘ گڈاں شئیرءِ زبان ءُ وزن ءِ تہا مزنیں مٹی ے نہ بوت۔
 عربی ءُ فارسیء را مُلا فاضل ء وتی زبانء گوں انچو ھم دپ کرتگ کہ چہ آھانی لوزآنی کار مرزی ء بلوچی ءِ مزاج مٹ نہ بوتگ’’ مُلا فاضل سرپدئیں ،بلدیں ءُ استادیں شاعرءِ جہتء زانگءُ پجارینگ بیت۔اے عہدء کہ مُلا فاضل شاعری کنگء ات اے عہدءِ مزاجءُ تب ءِ ردء ھر شاعرے وتی شعرانی تہء گیشتر فارسی ءُ عربی لفظ کار مرز بہ کنت ھمے پیمء آمزنیں ءُ زانتکاریں شاعرے زانگ بیت پرچیا کہ دومی زبانءِ لفظانی گچین کنگ،ترکیب ءُ استعارہ ءُ محاورہاں گوں سرجمئیں بزانتاں ردءُ بند دیگ یک ادنیٰءُ عامیں شاعرےءِ کار نہ اِنت۔مُلا فاضل ء عربیءُ فارسیءِ لفظانء وتی بلوچی شاعریءِ تہا انچو دپ ماں دپ داتگ انت کہ چہ ایشی آئی شاعری عیب دار گندگ ء نئیت۔بُن گپ ءِ ردء عشق ءُ مہر آئیءِ ڈلگ تریں دروشم اِنت بلے ایشی ھمرائی آئی پنت ءُ نصحیت ،جنگ نامہ ءُ دگہ دومی چاگردی بُن گپاں ء ھم ڈلگ چار نہ کرتگ۔‘‘ مُلا فاضل وتی دورءُ عہدءِ ھمراہ داری کنانء یک نیمگے عربی ءُ فارسی ءِ لوزاں چہ کمک زوریت تہ دومی نیمگء آئی بلوچی ءِ اسیلئیں دروشم ءِ درشانءِ شعوری جہد کتگ۔
ھر وھد داب کن نودی شل
گندیم گونگیں گرکی تل
استینءِ پیاپیں ترونگل
رحم کن شپ چراغ سرادانی
گنج ءُ قیمتی نیادانی
قولیگاں تئی پادانی
کبگی لڈءُ نیادانی
	ھما جاہء کہ مُلا فاضل دری لوزاں کار مرز نہ کنت گڈاں آئیءِ شاعری ءِ تہا فطری ’’قدرتی‘‘ شاعری ءِ رنگ درا کنت۔آپہ شئیر پر بندگء لوز نہ پٹیت لوز آئیءِ پگر ءُ ھیالءِ ھمراہیء وت کائینت۔مُلا فاضل ءِ شاعریءِ تہا روانی ءُ زیمر ی مان اِنت۔
 مُلا فاضل ءِ شاعریءِ اے پہنات ءِ چارگ ء چہ ھمے پدر بیت کہ مُلا فاضل بلوچی،فارسیءُ عربی زبانانی بلد بوتگ۔فارسیءُ عربی مُلا فاضلءِ دستی ءُ دپی زبان بوتگ انت۔اگن چوش مہ بوتیں گڈاں آئی شاعری ءِ تہا اے روانی ءُ زیمل تبی مان نہ بوت۔
 مُلا فاضلءِ شاعریءِ ھمے پہناتءِ باروا میر مٹھا خان مری نوشتہ کنت ’’مُلا فاضل یک مزیں دینی عالمءُ مستریں زانتکارے ات کہ آ عربی ءُ فارسیءِ زواناں سرجمیء پوہ ات ہوانکہ فاضل وتی گپتارانی لافء عربیءُ فارسیءِ گراخءُ ونڑ تریں لوزانی کار مرز کنغء ھمے میاری خالوارے نہ زانت ءُ ھر ھندےء کہ آئی دل لوٹیت آ مہا تائیاں عربی ءُ فارسی لوزاں او بازیں بنداں قرآن حکیم ءِ آیاتن وتی گپتارانی لافء کاری چو کہ آئی گپتارانی سر گالء ژا ظاہر اِنت۔
 من کہ سبحان الذی اسراٗ اول یات کناں 
 گوھراں باریں دھن ءُ وصف آن ذات کناں 
دومی شئیرےءِ گال اے رنگء اِنت۔
باب اول کہ بسم اللّہ اِنت
ذکر ثانی الحمد اللّہ اِنت
درسءُ تکرار قل اللّہ اِنت
استوارش امنت با اللّہ اِنت
 	کہنیں باری آنی شاعریء قرآن حکیم ءِ آیاتانی پلّوا تلمیح یا اشارہءِ دستور انتءُ ھمیشیءِ ظاھریں سوب دینی علمءِ نہ زانتکاری اِنت،بلے مُلا فاضل ء ھمے روایت فارسی لوزانکء ژا زرتہ‘‘۔
 واجہ مٹھا خان مری گشیت کہ مُلا فاضل فارسی ءِ لوزاں ھنچو کار مرز کنت گشے اے بلوچی زوانءِ جندءِ لوز انت جاھے جاھے آبلوچی ءُ فارسیءِ نیامء فرق ء شموشیت۔
داشتم دست تضرع با خداء لم یزل
عرش ءُ کرسی ءُ ثریا سکہ ذدن روز اول
نص اندر چار صحیفہ نقش ارسال نزل
است فی نار جہنم خالدین بدعمل
فاسقءُ فسقءُ فجور ءُ کذب گفتارءُ دغل
ھر قھا ترک ء جماعت است یا بد خلل
’’دُکت الارض دکّادکّا‘‘ اِین دورء عیل
قدءُ قط حدء این جھان اندر محل
’’کا الفراش مثل المبثوت ‘‘میکندکل جبل
کل شی حی آراستہ کردہ با اجل
 خود حیات واحدءُ یکتاہ سلطان با عدل
 لاشکءُ لا شبہ است،’’لیس لافیھا ‘‘بدل
چار کرت اللّہ اکبر بر فرازء منبر است
 مسلمان دل با خدا ءُ گوش اِش ببانگء جھر است
مرتین جلّ الجلال بر زبان اِش شکر است
این منادی را معنا از ھمہ اعلی تر است
 مدح توصیف ءُ بیان از گفتنءِ حدء در است
	یک دراجیں شعرے کہ چریشی ء چہ مُلا فاضل ءِ فارسی ءُ عربی زانتی پدر بیت۔اے شعرء را ما ھچ وڑء بلوچی شعرے گشت نہ کنیں بلے آئی مزاج گوں بلوچی لچھہء مئیل وارت۔چوش کہ 
عاصیاں قھرء جہنم کیت فما کان خلاص 
 فاضلء یوم الحشر فریاد رس یا مستغاث 
	مُلا فاضل باز جاہء پہ زانت ماں بلوچی ء فارسیءُ عربی ءِ لوزاں کار مرز کنانء چکاسیت’’تجربہ‘‘ کنتءُ چاریت کہ بلوچی فارسیءِ لوزاں گوں چوں دراہ کنت؟بلوچیء ملا فاضل ءِ شاعری ء را وتی کرتء بلے فارسیءُ عربیءِ دراھیں لوزاں جاہ نہ کرتگ۔
اے خرد منداں شپ اگاں ھر چندء تہار 
شبرو گردشتان نشان انت ماتءُ گُھار
 در فراق ء وعشق ء ھُواندر غموں لیلءُ نھار
می زنم در نیم شپ کوکو چو قمری بے قرار
 بلبل با وصلء گل جان می دھد در نو بھار
	مُلا فاضلءِ عربی ءُ فارسی شاعریءِ باروا بازیں مردمانی ھیال اِنت کہ مُلا فاضل ھتمن اے دوئیں زبانء شاعری کرتگ۔’’بلوچیء ابید آئیا ھمے دوئیں زبانانی توکا شعر ھم پر بستگ۔اگاں مارا آھانی عربی ءُ فارسی زبان ءِ پر بستگیں شعر دست نہ کپ انت۔بلے مُلا فاضلءِ شعرانی بند درور دئیگ ءُ پیش کنگءِ لائق انت۔
داشتم دست تضرع با خدائی لم یزل
عرشءُ کرسیءُ ثریا سکہ زدن روزء اول
 نص اندر چار صحیفہ نقش ارساں نزل
 است فی نار جہنم خالدین بد عمل
یا
بعدء لا اللّہ الا اللّہ ھکم ےءِ بجا آور است
لیس الا ھو کہ نام ے ءِ در بزرگی داو راست۔۔‘‘۶
	مُلا فاضل ء بلوچی شاعری ء را یک نوکیں ءُ بہاریں راھے پیش داشتگ۔انچیں وڑءُ مثال ’’تشبیہءُ استعارہ‘‘ شاعریءِ تہا کار مرز کرتگ کہ چہ آھاں پیسریگیں بلوچی شاعری نا بلد بوتگ۔مُلا ءِ شاعریءِ تہا ھیرت گندی ،ھیال ءِ برزی،لوزانی وتی وتی پیشدر ءُ کلوہ گندگ بنت۔اے درگتء واجہ غلام فاروق وتی یک نبشتانک ’’مُلا فاضلءِ شاعریءِ لہتیں تکءُ پھنات‘‘ءِ تہا نوشتہ کنت ’’مُلا فاضلءِ نام کہ گرگ بیت تہ دلوں ماں بلوچی شاعریء اتکگیں یک سرجمیں آشوبےءِ نیمگء روت۔مُلا فاضل ایوکا یک شاعرےءِ نام نہ اِنت،یک نوکیں بدلی یےءِ نام اِنت،آئیء گوں وتی شاھیگانیں پکرءُ زانتکاریں سسا ء بلوچی شاعریءِ دامن پراہءُ شاھگان کت۔ بلوچ راجءِ قدیمیں قدرءُ قیمتانء نوکیں پیمےء دیمء آورت۔مُلا فاضل ھشکیں شاعرے نہ بوتگ بلکیں یک ھورت گندیں تاریخ زانتے بوتگ۔لج داریں بلوچے بوتگ ۔مئے قومءِ تاریکی گوھر قیمتیانی پھریزوک ءُ دیم ء آ روک بوتگ۔مئے بے حیالیں تاریخی رولءُ بے مٹیں دودءُ ربیدگانی ستون ءُ سمبل بوتگ۔‘‘
 مُلا فاضلء وتی دورءُ باریگءِ ھمراہ داری کنانء یک نیمگے اگاں عربی ءُ فارسی ءِ لوزاں چہ کمک زرت تہ دومی نیمگء آئیء بلوچی زبان ء را’’خالصیت‘‘ ءِ نیمگء برگءِ شعوری ءُ سمائی جہد ھم کرتگ۔
بیا اِت منی شاھی شیر تفاقیں براھندگاں
من غمانی رنجینتگیں اولاک نباں 
گواھاں کہ نوکیں آدگارے رنگ کناں 
گوں وتء مھرنگءِ غماں ھمتنگ کناں 
مھتری اقرارے کتگ گوں من دلبرء
انچو کہ بی بی ماھوء کت گوں عومرء
قیصر ء بھرام ءِ جنک ء گوں سیکرء
بصرو ء مریم گوں حسن خان جعفرء
استنبول بانو خسرو گوں شاہء کشورء
بی بی بلقیسء گوں سیلمان پیغمبرء
سیبیءِ تھتء ھانی دینار گوں چاکرء
رندیں بیبگرء چوں کت گوں شاہءِ دخترء
کیچءِ لال بی بی غلام گوں میریں سنجرء
 سندءِ جاموٹء چون کت گوں رانی بکرء
 خارانءِ جتو ء گوں رحیم بخش روح برء
نیکءُ بد ھرچی واہ اِتگ شاھیں قادرء
سنتے بند گوں مزن دُر ء ظاھرء
لالءِ چُنیء بند وتی برفیں چادرء
انچو کہ پیشی عاشقاں کرتگ پیسرء
	بازیں پٹءُ پول کنوکانی ھیال اِنت کہ مُلا فاضلء عربی ءُ فارسی زبانء را ماں بلوچی شاعریء کار مرز کنگءِ رواج داتگ۔پروفیسر رحیم مہر وتی نبشتانک مُلا فاضل ایک ہمہ گیر شاعر ءِ تہا گشیت’’ مُلا فاضل نے ان دونوں زبانوں کو اپنی شاعری میں کچھ اس طور برتا ہے کہ ہمیں کہیں بھی ان میں آورد کا احساس نہیں ہوتا بلکہ یہ بلوچی زبان کے ساتھ کچھ اس طور گڈ مڑ ہوجاتے ہیں کہ اسی زبان ہی کا حصہ معلوم ہوتے ہیں۔مُلا فاضل کی بہت سی نظموں میں ہمیں فارسی وعربی کے الفاظ،تلمیحات واستعارے نظر آتے ہیں ،جو بلوچی زبان کی وسعت کا باعث بھی بنتے ہیں اور بلوچی شاعری کے اظہار و بیان کے تناظر کو مزید پھیلاتے ہیں‘‘۔
	 مُلا فاضل اے ھبرء شر سرپد ات کہ ھما چی مارا یکجاہ کنت آ ایوکہ مئے زبان اِنت،مئے ڈیھ اِنت،مئے ھون اِنت،مئے مارشت ءُ مئے دودءُ ُربیدگ اِنت،ھمے چیز یک بہ بنت گڈاں ما انچو یکجاہ بئیں کہ مارا ھچ چیز جتا کت نہ کنت۔مُلا فاضل عربی،فارسی ءُ بلوچی ء یک وڑ ء بلد بوگءِ باوجوت بلوچیء وتی شعر پر بندی زوان جوڑ کنت ءُ وتء ابدمان کنت۔گل محمد ناطق مکرانی وتی وھدءِ فارسی ءِ مسترءُ نامدار تریں شاعرے بوتگ بلے آئی نام ء کم مردم زان انت۔بلے آچو مُلا فاضلء نمیران نہ اِنت چیا کہ آئیا ہندوستانءِ درباری زبانء راوتی اے زبان چاگردء روتگ نہ جتگ ات۔بلوچستان مہلوکءِ شرپ،ازت آئی قسمت نہ بوت،ناطق مکرانی فارسیءِ انچیں مزنیں شاعرے بوتگ کہ آئیء غالب ءِ شعر انی سرا ھم ایراد گپتگ ات۔بلے آ انچو گمنام اِنت کہ بید چہ لہتیں فارسی بلدآں دگہ ھچ کس آئیء نہ زانت۔بلے مُلا فاضلءِ جاہ ءُ مقام روچ پہ روچ بُرز تر بوآن اِنت۔مئے گورا اے وڑیں باز مثال است انت۔میر گل خان نصیر،یوسف مگسی،عطا شاد ءُ بازیں بلوچ پسگ ےء وھدے وتی زبانء را درانگازی ءِ ذریعہ جوڑ کرت گڈاں آ ابدمان ءُ نمیران بوتگ ات۔
 مُلا فاضل ء وتی بلوچی شاعریءِ سرا پہر بستگ۔چیا کہ آسرپد ءُ دور گندیں مردے ات۔
من بہ جزم گوں مھتراں کانیں 
لفظء فارسیء قصوے جوانیں
پر بلوچی ء من عجب گشتگ
دُر ءُ مرجانءُ گوھروں سُپتگ
کتابانک:
۱۔فقیر شاد۔درپشوکیں سھیل۔آزات جمالدینی اکڈمی کراچی ۲۰۰۲تالدیم ۱۳۵
۲۔بُرزءِ تاکدیم۔۱۲۸۔۱۲۹
۳۔برزءِ تاکدیم۔۱۹۱۔۱۹۲
۴۔عبدالصبور بلوچ۔کہنیں بلوچی شاعری۔بنگیجءُ دیمروی۔اسلام آباد۲۰۰۶ تاکدیم ۹۴
۵۔میر مٹھا خان مری۔اولس کوئٹہ اکتوبر ۱۹۷۴ تاکدیم ۲۷
۶۔فقیر شاد۔درپشوکیں سہیل۔آزات جمالدینی اکیڈمی کراچی ۲۰۰۲تاکدیم ۔۱۰

راجی شائر ملا فاضل
	گل حسن بلوچ
 	ھزار آں کسان ءُ بے نامیں شائر آنی تخلیقی مڈی ءِ جونانی انبار ءِ جوڑ بوھگ ء پد مزن نامیں شائر ودی بنت وھد ءِ جاور شائر ء را ھیل دئینت ءُ نامدار کن انت بزاں مزنیں شائر بوھگ ء پیسر شائر وھد ءِ سکی ءُ سوریاں چہ سر پد بیت ۔ اے ھبر الم ء راستے کہ شائری ھدائی دادے بزاں اے سنچ ءُ لائقی ھر کسی گورانیست ایں بلے ھدا ءِ اے داد ھما وھد ء درپشیت وھدے آئیے واھند ءِ گورا راج ءِ لبزانک ساچانی مزن کساس ایں ساچشت ے بہ بیت ۔ ھچ اھد ءِ اولی شائر مزن ءُ نامدار نہ بوتگ انت بلے مزنیں شائرآن ء وتی وتی اھد بزاں دور ءُ باریگ ءِ سروک لیکھگ بیت ۔ چہ زمانگ ء ھمے دود برجاہ انت ۔ 
 	مزنیں شائر ھما انت کہ آ زبان ء بلد ءُ سر پد بہ بیت ، شائر ی ءِ تیکنیکاں بہ زانت ، دانا ، سر پد ، پراہ ءُ شائیگانیں رژن ے واہند بہ بیت ، وتی اھد ءُ آئیوکیں جاور آں سر پد بہ بیت ءُ آھانی گندچاری ء پد وتی ھیال ءُ لیکھ آں وتی جند ءِ شائری ءِ زبان ءِ براھدار ءُ زیمل گونگیں لوزآنی لڈ ء انچو بہ کمائیت کہ ھدائی داد درانگاز بہ بیت ءُ وانوک نہ ماریت کہ شائری وا ھدائی دادے بلے بید چہ جہد ءُ کوشت ، علم ءُ زانت ، سنچ ءُ لائقی ء ھچ کس فاضل نہ بیت بزاں مزنیں نامیں شائر نہ بیت ۔	 
	’’ملا فاضل ءِ سچویں گال ءُ گپتار ءِ تنگوءِ ھار ءُ پگوھری انت کہ چہ وھد ءِ گوزگ ء زنگ ءُ تامور نہ بنت ۔ آئی پگر ءُ ھیال ءُ عقل ءُ زانت ءِ سمند ھچ راہ ءُ رُنگاں گٹ نہ بیت ۔ آئی شائری یک بے گوازیں زرّے کہ چہ لعل ءُگوھر قیمتی آں پُر انت ۔ ہر چنت کہ جہل ءُ ھورتی ء بچار ئے گیش مروارد ءُ گوھر قیمتی در کئیت ۔ ماہیں مہلنج ءِ کاگدیں رک بہ بنت ، مجنون تبیں عاشق ءُ دوستدار ءِ دل ءِ دریکگ بہ بنت ، ھیموئی کبگ رواجیں رانی ءِ دل ء بندیں مہر ءُ واھگ ءِ تیجاریں ہکگ بہ بنت ءُ سر مچاریں عاشق ءِ زھیر جتیں زرد ءِ سوزمان بہ بنت فاضل آھا نی بیان ء باز پہ جلوہ ناکی کنت ۔‘‘(۱) 
رحم کن شپ چراغ سرادانی 
قولیگاں تئی پادانی 
کبگی لڈگ ءُ گامانی 
لال گوں قیمتی شارانیں 
زر گواپ ءُ طلاہ کارانیں 
عود ءُ امبراں سارانیں 
شار ءِ دامن ء دارانیں 
نیم چمی من ء چارانیں 
آسیگوں مکن دردانگ 
پھکیں اشرفی ءِ چانگ 
				(درپشوکیں سھیل )
 	ملا فاضل ءِ شائری ءِ تہا یکوئی (وحدت ) گندگ ء  کئیت ، آئی ھیال ءِ تہا ریدگی (تسلسل ) ماننت آ روژنا دید ءُ شائری ءِ تیکنیک بلدئیں شائرے ات پرے ھاترا ملا فاضل وتی اھد ءِ مزن مزنیں شائرآں چہ بُرز تر دراہ کنت ۔ 

کس مہ بند ایت پہر پہ چار قوم ء 
اولی پہ مھرنگیں گل اندام ء 
دومی پہ گورانی سبک گام ء 
سیمی پہ شیرازی مزن زھم ء 
چارمی پہ آسگواریں فلک شہم ء 
					( جن ، اپس زھم ءُ تپنگ )
گشاں شئیرے بلوچی برحکایت 
من ء یادن یہودی ءِ شکایت 
ولد نصرانی ءِ جنگ ءُ فسایت 
ستم کشین یزید کہ بادشاہ یت 
ھجوم ءُ لشکر ءُ فوج ءِ سپاہ ات 
ابوجھل ہما وقتان رضا ات 
					(ھالو)
	 ملا فاضل ءِ زبان بلدی بے درور انت ۔آئیے شائری ءِ تہا علم زانت ءُ لوزانی براھداری چہ دراھاں جتا انت ۔ 
شکر انت کریم ءِ برکت ء 
صبر ءُ سُکوت ءُ خلوت ء 
راستے کہ مرگ ءِ ساھت ء 
دل جوش جنت وت پہ وت ء 
درست چہ خدا ءِ حکمت ء 
گوار انت رگام بے مدت ء
سبزیں بہار برنوبت ء 
بیا ات عریفیں ھمبلاں 
 جزمان کہ یک روچے مراں 
روح چہ قفص ء بال کنت 
				( مرگ ءِ شئیر )
 	ملا فاضل ءِ شائری ءِ تہا کلاسیکی شائر ی ءِ دروشم جوانی ء پدر انت ءُ ملا ءِ شائری زبان ءِ تہا روانی گوں جوانی ء دراہ بیت ۔
شگراز کریم ء کرد گار 
سازندگ است ھژدہ ھزار 
لوڈی وتی چنگ ء بیار 
زیل ء گوں بام ء کن سوار 
مئے گوھریں گالاں قطار 
نودی ماں کولواہ ء بگوار 
او د گوں بھادر بے وس ء 
کم دانشیں گوک ءُ پس ء 
جنت انت وتی چماں جس ء 
چاکر تیار بوتگ وس ء
				(ملا بہادر ءِ شیئر ءِ پسہّ)
	 ملا فاضل ءِ شائری ءِ تہا روانی ء موسیقیت ءِ جہت گپتگ ءُ کار مرزیں لوز آنی برھداری بے مٹ انت ۔ 
 وش گشیں قمری بیا سخن دانیں 
مرگ ء وش آواز ءُ طوطی الھانیں 
کپتگ منی بالاد پہ غمے گرانیں 
صورت ءُ قد ءُ ڈیلے اندام انت 
خسرو ء شیرین بُرتگ آرامء 
عمر گوں بی بی ماھو نامانی 
شے مرید ات گوں کیگدیں ھانی 
					(حُور چامل )
	 ملا فاضل ءِ شائری گوں وتی گوستگیں دور ءِ شائری ء پتاتگ ات ۔ بزاں ملا فاضل ءِ شائر ی کلاسیکل شائری ءِ تسلسل انت ءُ آئیا وت کلاسیکل شائری ءِ جہت گپتگ ۔ اے درگت ء رندانی شیئر ء اگن ما بچاریں گڈاں اے پدر انت کہ ملا فاضل وتی شائری ءِ کمک ء و ت ء را پیشگئیں شائرآں ھمگرنچ کنت ۔
جی ھما باریگ کہ حلب رند ءِ جاگہ ات 
بن سعیدانی شھر ھزار گنجیں باغچہ ات
بوراں جلوان ءُ شیراں پہ جنگ ءُ چھچہ ات 
حمزہ ابوسلطان ءُ عظیم شان ءِ بارہ ات 
دائم ء ایرانی یلاں جنگ ءُ کارہ ات 
				 (رندانی شیئر)
ماں جگیں سالے نشتگ ءُ زید اش سیل کتگ 
دیم اش پہ کچّ ءُ ڈاڈر ءُ سیبی ء کتگ
آخر ء رندانی دل ء دھلی میل کتگ 
گوستگ انت آپیشی قصہ ّ ءُ باری دیگر ات
مند ء جاموٹ ، راحسین ملا جعفر ات 
				(رندانی شیئر )
	 ملا فاضل بلوچ راج ء را یک نوکیں پگر ءُ ھیالے پیش داریت چیا کہ ملا فاضل بلوچانی وت ما وتی جنگ ءُ دعویٰ ، پرشت ءُ پروش ء چہ باز دل گران ءُ تکانسر ات ۔ آ وتی چاگرد ءِ مہلوک ء را جہد ءُ کوشت بزاں کار ءِ سیکن ء دنت ۔ملا فاضل پہ زانت وتی پدریچاں پنت ءُ شون دنت ۔ 
	ملا فاضل دور گندیں مردم یے ات ۔ ھمے دور گند ی سر پد ءُ جاور سمائی ءِ سوب ء آ وتی دور ءِ مٹ ءُ وتی واھگانی واستہ جہد بکن ایت چیا کہ واھگ ء ابید زند ءِ بارو ء گپ جنگ نہ بیت چیا کہ واھگ ءُ مارشت زند ءِ جنز ءِ بنزہ انت ۔ 
گر شما رنداں با حقیقت ء ھمراہ بے 
مھر ءُ دوستی ءُ تفاق ءُ یکجاہ بت
پُلیں مستاگ انت ماں بشارتاں گواہ بت
نیکہ شاھانی گور ء دست کوتاہ بت 
گوری مال ءُ گنج کس ء نام دار نہ کنت 
آچے مردے کہ جوداں لج دار نہ کنت 
 ملا فاضل راجی مارشتاں سر پد انت پرے ھاترہ آ گشیت ۔
 عاقلاں تھنا و خدا باز ار نہ کنت 
مردم دعویٰ ء  بے در چ ءُ بے وار نہ کنت 
یک برے سُستی ء روت تاں سار نہ کنت 
آنہ انت مردے کہ دوبارہ وار نہ کنت 
جنگ ء گوں جوریں دژمناں دمبارنہ کنت 
شکلیں واباں ماں وشبویں دُناں آتار نہ کنت
	 فاضل ھمے شیئر بزاں رندانی شیئر تہا اے ھبر ء پدر کنت کہ آ ئیا را راجی تپاکی سرا بھیسہ انت آ زانت کہ دیمری ءُ وت واجہی ءِ راہ ءِ د راجی تپاکی انت ۔ 
	ملا فاضل اے ھبر ء سر پد انت کہ تا وھدے بلوچ ھور ءُ تپاک مہ بنت گڈا آوتی جند ءُ وتی ڈیھ ء داشت نہ کن انت پرے ھاترہ آ یکوئی ، ھم تپاکی ءُ دزبرادلی ءِ سر ازور پر دنت ۔ 
دور ھمے گڈ ء پر شما کپتگ آخر ء 
سنت ء بند ات نند ات وتی براتانی گور ء 
اے منی سوج ءُ نصیحت انت سرجم ء 
ھمرد ء نامرد ء نبا نندات بے غم ء 
سُھل مہ زان ات کہ مر ات روچے الم ء 
نیکہ چہ خضر ء کاگدے گپتگ مردم ء 
برات ھما انت کہ مرتاں وتی براتانی رمء 
نام اش مان ایت ماں جھان ء چو رستم ء 
تورو ءُ پتاں چو قدیمی رندان کن ات 
ملکاں تا راج ءُ شاھاں گوں گور گنداں کن ات 
پہ تفاق مچ بت ءُ وتی سنگ ء گراں کن ات 
نام ء نیکان او پشت پد ء فرزنداں کن ات 
	 بازیں پٹ ءُ پول کنوکاں ملا فاضل ءِ شائری ء را عشقیہ گشتگ بلے ملا ءِ ایراد گرانی ھیال ء ملا فاضل ءِ شائری ءِ سرجمیں مئیل عشقیہ نہ انت بلکن آئیا زند ءِ دراھیں پہناتانی سرا وتی ھیال ءُ لیکھ درشان کرتگ انت ۔ملا فاضل وتی جاہ ءُ مقام ء سر پد ات پرے ھاترہ آئیا وتی شائری ء را پہ راھشونی ء کار مرز کرتگ ۔ 
 چہ دل ء براتی کینگ ءُ کست ء در کن ات 
مھر ءُ دوستی آں نیکہ پہ سیم ءُ زر کن ات 
بور عقاباں پہ جنگی باندات ء  گورکن ات 
مشکلیں کاراں شما کماشاں ء پیسر کن ات 
	 ملا فاضل وتی راھشونی کلوہ ءِ وھدہ بازیں شہ آں سمبل symbol ءِ جہت ء کار مرز کنت ملا وتی یک شیئر ے تہا گشیت ۔ 
 زال اگاں اصلی ءُ جوان ماتے 
بور اگاں پُر شو ق ءُ مزن گواتے 
تیگ ستر تیز ءُ پل ءُ سوغاتے 
پر بلوچ ء توپک عجب براتے
 ایدا توپک ءِ مانا جہدے انت ، دیمپانی ے انت ۔ ملا فاضل جنگ ءِ یک انچیں پہناتے ءِ باروا گشیت کہ چہ آئیا دیمپانی ءُ پہریزگ ءِ سو غات دیست ۔ملا فاضل ء ھچبر توپک ءِ پلہ مرزی نہ کرتگ بلکہ آئیا وتی راج ء را ھما کلوہ دنت کہ مردم ھیران ءُ ُُ ھبکہ بیت کہ دو صد سال پیسر مئے پد منتگیں بلوچ راجمان ء ھچ کس اے ھبر نہ مارتگ ۔ ملا فاضل ء بلوچ آن ء راھشونی داتگ کہ آ اقتصاد ءِ دراھین پڑاں گوں ھوار وانگ ءِ سرا دلگوش گور بکن انت ۔ ملا فاضل توپک ، قلم ءُ گزران ء ھوری ء گندگ ءِ واھگ دار انت ۔
 بیا ات منی شاھی مھذبیں راجاں 
یاد کن ات منی گڈیگیں وصیتاں 
کش ات کھن ء ، ءُ کش ات نخیلات ء 
یا کن ات باپار ءُ شما تجار ات ء 
یا بوان ات علم ء ، ءُ زیر ات کرامات ء
	 چہ اے شیئراں ھمے پدر بیت کہ ملا فاضل ءِ شائری ءِ تہا عشقیہ رنگ غالب نہ انت۔ملا فاضل ءِ شائری ءِ سپت ءُ توصیف ء یک انچیں وڑے ء کنت کہ دوست ء درانگازمہ بیت بزان آ وتی دوست ء درانگاز نہ کنت ۔ ملا فاضل ءِ دوست ءِ دیم آئیے لوزانی سنج ءِ تہا اندر انت ملا فاضل ءِ عشق لوزانی تہا محفوظ انت ۔ آئی درگیجگ ء پہ ملا ءِ وھد ، اھد ، چاگرد ءُ آئی ءِ زبان ءِ سرا پٹ ءُ پول کنگ پکار انت ۔ 
	ملا فاضل وتی عشق ء چو ایندگہ شائر آنی ء دراہ نہ کنت آ تشبیہات ءُ استعارات ءِ جاہ ء وتی دوستدار ءِ براھداری ءُ زیبائی ء علامتانی تہا کار مرز کنت ءُ آئی ءِ کار مرز کرتگیں علامات چہ وتی چاگرد ء زرتگ انت پرے ھاترہ ملا فاضل ءِ شائری ءِ تہا ڈیھ ءِ ، سر زمین ءِ وشبوئیں بُو کیت ۔
	اگن گپ ء گونڈ بداریں گڈا ں ما گشت کنئیں کہ اگن ھواریں رنگ ء چارگ بہ بیت گڈاملا ءِ تشبیہ ءُ استعارہ بلوچی زند ءُ چاگرد ء چہ زورگ ء بے تاھیر کن انت ۔ 
باغانی کپودر سبزیں 
طوطی زیمل ءُ وش لفظیں 
احوالاں بہ بر وشیناں 
خطاناں قلم کشیناں 
اسراراں مراد بخشیناں 
بند اش بانزلاں نقشیناں 
بر گوں کھربائیں ھنگ ء 
دابانی گلیں مھرنگ ء 
 پرچی نشتگ ے دل تنگ ء 
ساز بو چو گشوکیں چنگ ء 
دلبر چار دھی ماہ ءِ کپ 
زھریں ءُ نکنت گوں ما گپ 
گندیم گونگیں گرکی تل 
استین ءُ پیاپیں ترونگل 
ماھے چاردھی بے باکیں 
درپشوکیں سھیل جبراکیں 
 ملا فاضلءِ شائری چہ پیشءِ شائرآنی شائری ء گیش مشکل ءُ باز معنی ٰ انت ۔ آئی شائری ءِ مشکلءُ ذو معنائی ھفت آزمان ء گون ڈیک وارت ۔ ’’ملا فاضل کی بعض نظمیں سابقہ ادوار کے بلوچی شاعروں کی سلاست اور سادگی کے بر عکس مشکل ذو معنی اور بسا اوقات بجھارت کی حد کو چھو لیتی ہیں ، اس کے باوجود ملا فاضل رند دور متاخریں کے بلوچی شعراء میں ایک بلند مقام رکھتے ہیں۔ کیونکہ اس دور میں مشکل گوئی کو شاعری کی معراج سمجھا جاتا تھا ۔ جس میں ملا واقعی لاثانی تھے ۔‘‘(۲)
 یکے پنچ سد ءُ چار’’ب‘‘ ءُ ’’د‘‘دارایت قمر 
دومی سے سد ءُ پنجاہ یازدہ سد شش دارایت قمر
اچ چد ءُدیم ء نام گل بیتیں چیر ءُسر 
ابجد ء سساکن اگاں دانائے ستر 
 بسکن او فاضل دوزخ ءِ آس ء کن خطر 
		 (گنجیں ماہ ول )
	 ملا فاضل ءِ شائری ءِ زبان شیر کن انت بلے برے برے مشکل درا کنت ملا فاضل لوزآنی کارمرزی ءِ ازم ء گوں بلد ات ’’ ملا فاضل ءِ چم ءُ نظراں ہرچی کئیت بیان ء آ گٹ نہ بیت ۔ بلوچی ءِ شائران ء چار چیزو استا پہ باز دراجیں شیئرپر بستگ انت اے چاریں چیز مہرنگ ، سبزیں سگار ، تردوکیں مرکب ءُ آسگواریں توپگ انت ‘‘(۳)
	ملا فاضل ءِ زانت ءُ سما ءِ باروا پروفیسر واحد بخش بزدار گشیت ’’ملا ءِ نگاہ چہ وتی وھد ءُ باریگ ء دیمتر ات ۔ اے گپ ءِ دلیل ملا فاضل ءِ شیئر انت کہ آئیا کساس یک ءُ نیم سد سال پیسر آؤکیں زمانگ ءِ چست ءُ ایران ء وتی شائری ءِ براہ جوڑ کرتگ ءُ دور گندی ء را یک کرتگ ۔ 
 انچیں باری یے کیت انت منی ھوشء 
زھم جنیں مرداناں گر انت گوش ء 
چابک ءُ شہمات اش بر انت ھوش ء 
قید ءُ شھبند بنت بے وتی کوش ء 
	 ملا فاضل ءِ شیئرآ نی مئیل گوں بلوچ راجمان ءِ چکائیں مئیل ء ھم سنگ ات کہ آئیے بازیں گالے بتل جوڑ بوت انت ۔ اے پیما آئی ءِ شائری زبان ءُ بیان ، ھیال ءُ لیکھہءِ حساب ء یک جتائیں راھبندے واہند انت ۔ ’’ملا فاضل ءِ انچیں شیئر است انت کہ آ بتل جوڑ بوتگ انت ءُ مردم ھمیشاں وتی ھمک روچی گپ ءُ تران ءُ دیوانانی توک ء  کار مرز کن انت ءُ ھمیشاں سبق گرانت ‘‘(۴)
 مُلیں تاواناں کش ات ءُ کاراں شر کن ات 
مشکلیں کاراں شما کماشاں پیسر کن ات 
آ نہ انت مردے کہ دو بار وار نہ کنت 
جنگ ء گوں جوریں دژمناں دمبار نہ کنت
کپتگ انت کوہ ءُ جھہ جتگ جمپاں 
بے نکاھانی چک شرف داراں 
ناقص ماں شاھانی گور ء دراھاں 
سوب غلاماں چہ واجھاں برتاں 
غم خیالے ءُ عاشقی چاڑے 
اے دگے شغل ءُ آ دگے کارے 
کس پمے دنیا ء مہ کنت شکے 
ھر کس روت کہ راھے بر حقیں 
نادان پہ حکایت سر حال نہ بیت 
آسنے سُھریں پہ ٹپگ ء پولات نہ بیت 
آتیگ ء کہ جو ھرمان نیست 
پہ سجّگ ء آپ دار نہ بیت 
اے خرد منداں شپ اگاں ھر چند ء تھار 
شبر و ءُ گردشتاں نشان انت مات ءُ گوھار 
مردے کہ ھپتاد ھون کنت
ملک ءُ ڈگاران چون کنت 
 	ملا فاضل ءِ کد ءُ بالاد بزاں آئیے شائری بالاد سک برُز انت ۔ملا چو مزن ایں شائرے ء وتی شائری ءِ سرا پہر بند یت ۔ چیا کہ آ گندیت کہ راجمان ء گہتری درگت ء آ وتی کرد ء گوں انچیں تاکت ےء پیش دارگ انت کہ آئی ہمے تاکت ابدمان انت ۔ ملا ءِ تاکت آئی ءِ شائری ءِ براہداریں لوزانی تہ ء مان انت پنت ءُ نصیحت انت ءُ ہمے کرد ء ابید ملا فاضل ء پہ زانت وتی ماتی زبان ء را پہ وتی ازم ءِ شنگ ءُ تالانی ء کار مرز کت ۔ ملا فاضل ء وتی زبان ءُ شائری ءِ سرا پہر ات پر ے ھاترا آ وتی یک شیئرے ءِ تہا گشیت ۔ 
 من بہ جزم گوں مھتراں کانیں 
لفظ ء فارسی ء قصوے جوانیں 
پر بلوچی ء من عجب گشتگ 
دُر ءُ مرجان ءُ گوھروں سُپتگ 
 کتابانک :
۱۔بشیر احمد بلوچ ۔شپ چراگ ۔ملافاضل ۔بلوچی اکیڈمی کوئٹہ ۔ تاکدیم (۱۴ ۔ ۱۵)
۲۔گل خان نصیر ، بلوچی عشقیہ شاعری ، کوئـٹہ ، بلوچی اکیڈمی 1979 ، تاکدیم 246
۳۔بشیر احمد، فاضل ، ماہتاک اولس ،کوئٹہ ،دسمبر 1964
۴۔ فقیر شاد ، درپشوکیں سھیل ، کراچی 2002 تاکدیم 17













		 پازل ءِ شعر ءِ ازم			
			اے ۔آر دادؔ
	منی ھیال ء ماں بلوچی ادب ء ایوک مٹھا خان مری ھما کس اِنت کہ آئی ء بلوچی ءِ کوھنیں لچہ ّ کاری ءِ سرا پُر مسالیں گپ جتگ ۔ پُر مسال پمشیکا کہ آئی ء وتی دل ءِ گپانی سرا گزران نہ کرتگ بلکیں شعر ءُ آئی ءِ ازم درا چہ چارتگ ءُ گیشینگ ءِ جھدے کرتگ ، ءُ دومی نیمگ ء عربی ءُ فارسی شعر ءِ لوٹ ء گزرانی پجی ء بلوچی کو ھنیں لچہ ّ کاری ھم ھمے رنگ ء چاراتگ ۔ اگاں آئی ء دل ءُ ُ ستکی ء گو ں اے رِد ء کار بہ کتیں بگندے آئی ء کوھنیں لچہ ّ کاریءِ شعر ءِ ازم بہ گیشّینت اِنت ۔ اے دگہ مردماں کمے باز کہ گوستگیں لچہ کاری زند ءُ وھد ءِ گیشینگ ءِ جھد کرتگ آھانی مسال مرچی انچو باوری نہ انت پرچا کہ نوں نوکیں زانت ءُ شرگداری ءِ رھبنداں کو  ھنیں بازیں چیزے رد کرتگ پمشیکا زیکیں بازیں گپّے مرچی آرنگء چارگ ءُ منگّ نہ بنت کہ زِی بیتگ انت ۔ 
	داں بلوچی ءِ کو ھنیں لچہ کار ی ءِ شعر ءِ ازم ( بزاں یک راجے ءِ تہ ء چونیں چیزے ء را شعر گُشگ بیتگ یا لچہ کارے چہ دومی ء کجام ھساب ء کستر ءُ مستر بیتگ اے زانگ مہ بیت) گڈا آزمانگ ءِ لچہ کارے ءِ بستار ء ما گیشنیت نہ کنیں ۔ شر گداری اندری ازمے نہ انت کہ ھر کس پاد بئیت ءُ پہ دیم کسے ء مزن ءُ کسان بکنت ۔ اگاں شر گداری انچیں کارے گڈا باید اِنت ازم ءِ باب ءِ تہ ء شر گداری ءِ ازم ءُ شر گداری ءِ شّر ءُ ھرابین ءِ سپت کشّگ بہ بنت ۔ یکے دومی ءِ سرا ایراد گرگ مہ بیت پرچا کہ اے آزاتیں کارے ھر کس تب ء گوں بندوک اِ نت ۔ما ھمے انتزار ء کہ بہ کنیں کہ آ مرد پلانی ءِ بارو ء چو گوشیت دیم ءِ مردم ء دگہ ایرادے مہ بیت ۔اگاں انچو ش اِنت گڈا ھر کس ملا پازل ء ھر کجا لوٹیت بہ نادینیت ۔ ھمنچو کسان کنگ لوٹیت بکنت ئے ۔ دیم ءِ مردم چے گشت کنت ۔ بلے من چہ وتی وانگ ءِ سپر ء اے گپ در برتگ کہ شر گداری ڈنی زانتے (معروضی علم ) آ گیشّتگ ءُ سھرا اِنت کسے کہ اشی ء سر پد بیت ءُ زانت آئی ء ازراِنت کہ شر گداری بکنت ۔ وھدے آ زانت کہ دستونک لچہ کجام رنگیں درشانی تھرے ءُ اشی ءِ تہ ء گپّ نز آرگ بیت یا شاھگان ءُ شنگ کنگ بیت ؟ یا دستونک ءِ شر رنگ کجام لوٹانی منّت ء اِنت ، اِ شاں زانت گڑا آئی ء ھک ھست کہ دوئیں تھرانی سرا بہ نبیسیت ءُ لچہ کارے ءِ ادبی بالاد ء معنا بکنت ۔ اگاں آ اِے دوھیں تھراں ایوک لچہ کاری ءِ درشان سر پد بیت ءُ بس اشانی اندری لوٹاں نہ زانت گڑا آ لچہ کار ءِ بستار ء گیشینت نہ کنت ۔ بازیں راجانی تہ ء اے گپ ھست کہ آ کسے ء وتی مزنیں لچہ کار گوشنت پرچا گوشنت ؟ کسے ء کسانیں لچہ کار گوشنت پرچا گوشنت بلے بلوچی ادب ءِ تہ ء دنیگا اے رِد ء کار نہ بیتگ ما ادبی لیکہ نہ گشینیتگ انت کہ پلاں تھر ءِ سپت ءُ شری چے انت ۔ پمشیکا ملا پازل ءِ دور بیت کہ جام درک ءِ ، من زانت نہ کناں کہ اشانی سرا نبسیگ ءُ شرگداری چون کنگ بیت کجام ھساب ء اشانی ارزشت ءُ بستار گیشّینگ بیت پرچا کہ بلوچی ء دنیگا وتی شرگداری لیکہ نہ گیشنیتگ ، من زانت نہ کناں کہ بلوچانی گورا چہر (استعارہ ) ءِ ارزشت زیات بیتگ انت کہ چہر ءِ تہ ء کنگ ءُ آئی ء کمے باز پر کنگ ءُ بدل کنگ یا نوکیں رنگ ( ھما کہ بندر ء وتی رنگ ء  ھست ) ء درشانگ اگاں من ایشی ء مہ زاناں من چون گوشاں ملا پازل وتی زمانگ ء پرچی انچو لچہ کارانی سروک گوشگ بیتگ یا پرچی سید ھاشمی ء آئی ء شھلچہ کار ءِ نام داتگ ۔ پازل ءِ لچہ کاری ءِ تہ ء بنگپ ءُ چہر دوئیں ھست انت ۔ 

گندیم گونگیں گرکی تل 
استیں ءُ پیاپیں ترونگل 
یا 
براتے گوں برات ء کہ کینگ دار بیت 
صاحبی عقلے روت ءُ گار بیت
	من داں ملا پازل ءِ زمانگ آئی ءِ ادبی چاگرد ء نہ زاناں من اے دوھیں شھرانی نیام ء ھچ کشِکے رست نہ کناں ۔ وتی وانگ ءِ منت ءِ یا ڈنی شرگداری ( اِ د ء ڈنی شرگداری ءِ بزانت ایش اِنت کہ شرگداری اندری درشانے یا تا ثرے نہ اِ نت ) ءِ ھساب ء من برز ءِ شعر ء شر تر گوشاں پرچا کہ اودء شبین ءُ چہر کار مرد بیتگ ، ءُ جھل ءِ شعر منی نزّ ء شر نہ اِنت بلے یکے پاد کیت ءُ گوشیت کہ اے رنگیں لچہ کہ ملا پازل ء نبشتگ آئی ءِ رد ء چہر ء چہ زیات بُنگپ ءِ ارزشت گیش تر بیتگ گڈا منی ڈنی شر گداری رد بیت من لاچار باں کہ جھل ءِ شعر ءِ ساڑا ء بکناں ۔ اے ایوک منی جیڑھ نہ اِ نت بلکیں سرجمیں بلوچی لچہ کاری ءِ ھما جست اِنت کہ داں ما ایشی ءِ پسّہ ء نیاریں ما بلوچی کوھنیں لچہ کاری ءِ شری ءُ ھرابیان گیشنیت نہ کنیں ۔ داں اے رد ء کار نہ بیت ما جام درک ءُ ملا پا زل ءِ ادبی بالاد ء جتا ءُ گستا کت نہ کنیں ۔ مئے گور ادنیگا ھمنچو کہ اشانی سرا نبیسگ بیتگ ایوک چاگردی ءُ راجدپتری جاورانی رد ءِ گپ بیتگ انت کہ ’’ پازل ء وتی وھد ءِ ھار ءُ توپان ، بلوچانی ناتپاکی ، زمانگ ءِ رھبندانی پرشگ ءُ بے مھری ءِ گپ جتگ ‘‘۔ اے انچیں مسالے من چہ وتی نیمگ ء دات ۔ شما آدرائیں بنشتانکاں بہ وان ات کہ پازل ءِ سرا نبیسگ بیتگ انت چریشی شما زانت کن ات کہ مئے شرگداری چنچو بے مانا ءُ پوچیں رنگے ء انت ۔ اگاں وھد ءُ چاگردی جاورانی نبیسگ ء پازل مزنیں لچہ کارے کرتگ گڈا آئی ءِ برات ملا قاسم پرچا انچو نامدار نہ بیتگ یا عزت پنجگوری ء پر چا مزنیں لچہ کار گوشگ نہ بیتگ ؟ اِد ء نامداری ءِ معنا ایش نہ انت کہ آھاں بستارے نیست بلکیں من اِد ء ھمے گوشگ لوٹاں کہ اگاں چاگردی ، مُلکی ءُ راجی جاورانی نبسیگ ء یک مردمے ء شھلچہ کار گوشگ بیت گڈا آئی ءِ ھمریش ءُ ھمسریں لچہ کار اں ھم اے جاور دیستگ ءُ دیم ء آرتگ انت بلے آھاں اے رنگیں نامے پرچا نہ کش اتگ منی ھیال ء یک برے پدا من چندیں برز ء گپاں بکناں کہ اولی گپّ ازم ئیگ انت ۔مارا شوھاز گ لوٹیت ھما زمانگ کہ اود ء پازل بیتگ آئی ء لچہ کاری کرتگ آچاگرد ازم ءُ شعر ء چونیں چیزے سرپد بیتگ ؟ پرچا کہ ھچ چوشیں ملک ءُ چاگردے نیست کہ اود ء پہ شعر ءُ لچہ کار ء چندیں رھبند نہ بیتگ انت ۔ اگاں نہ بیتگ انت گڈا دھ(۱۰)لچہ کار ءِ تہ ء یک لچہ کارے پرچا چہ آ ھاں گیشتر نامدار ءُ منگ بیت ؟ ءُ آچاگرد ءِ ھمے لوٹاں ما چہ ھما زمانگ ءِ لچہ کاری ءِ تہ ء شوھاز ات کنیں ۔ وت ھما یانی لچہ کاری ءِ تہ ء اے گپ درا بیت ۔ بلے بلوچی ء دنیگا اے رد ء ھچ کار نہ بیتگ باید ھمیش بیت کہ یک برے مارا کو ھنیں لچہ کاری ھمے رھبند ءِ ھساب ء وانگ لوٹیت نی مازانت کنیں کہ ملا پازل چہ وتی دور ءِ اے دگہ لچہ کاراں چہ پرچا جتا اِنت ۔ھمیشی ءِ زانگ ء پد نی ما زانت کنیں کہ بلوچانی گورا جنگی لچہ ءُ اشکی لچہ اندری لوٹانی ھساب ء چون گوشگ بنت ءُ ھر کسی لوٹ چون جتا انت ۔





پازل ماں وتی کرنءِ آدینکء
اے آر داد
	۱۹۵۱ء بگر داں روچ مرچی بلوچیءِ تہء دنیگا چوشیں نبشتانک نویسگ نہ بوتگ کہ آئیءِ اندرء ھما مردءِ درھیں ازمی پھنات دیما بیاانت، آئیءِ تہء ازمکارءِ ازمی کمال ءُ فکری ردومءِ سرء ڈسکیشن (Discussion) بہ بیت۔ فکری ردومءِ تہء ازمکارءِ شرّی ءُ ھرابی شوھاز کنگ بہ بنت۔ ایشیءِ نہ بوجگءِ مستریں نیمون ھمیش انت کہ ما دنیگہ بلوچی رھبندءِ تہء ایں۔ ما آ مردءِ باروا ھچ سگ ات نہ کنیں کہ آئیءِ باروا ما راستیں ستک داشتگ ءُ ما آئیء ’’حرفِ آخر‘‘ گوشیں۔ پرے ھاترء ھما شرگدار ھما ندکار کہ لبزانکءِ لوٹاں ءُ مرچیگیں شرگداریء سرپدانت نبشتگ نہ کن انت۔ ھمے ھبرء ترس انت کہ من پلانیءِ سرء شرگداری بکناں ءُ دگرے پاد بئیت ءُ منی زات ءُ جندءِ سرء اُرش بکنت۔ھمے ھلّت انت کہ دنیگا سلامتیں شرگداری نہ بوتگ ءُ نہ بلوچی ءِ تہء شرگداریء ٹریڈیشنے(Tradional) ھست۔ منی اے گپانی نبشتگ کنگءِ مانا ھمیش انت کہ کسے کسےءِ ازم ءُ فکرءِ باروء نبشتگ بکنت تہ چی نبشتگ بکنت، کجام رھبندء بزیریت۔ شرگداری آ نہ انت کہ آئیءِ تہء ھمے گوشگ بہ بیت کہ پازل مندء ودی بوتگ۔ قاسم آئیءِ کستریں برات انت۔ اے چاوشءِ چک انت۔ دوئیں مزنیں شاعر بوتگ انت، یا اے کہ سید ھاشمی بلوچی لبزانکءِ مزنیں زبانزانت ءُ شاعرے بوتگ آئیءِ وانگی چہ درستینانی وانگیاں چہ گیشترانت، یا اے کہ پلانیءِ شعر باز وش انت پلانیءِ وش نہ انت۔ بلے اگاں کسے ھمے جست بکنت کہ اے شعر چتور وش انت۔ چیء وش انت،اشیءِ شرّی چی انت، یا کسے چو بگوشیت کہ اے شعر رد انت، اشیءِ تہء مانا نیست۔ اے وزنء کپتگ اشیءِ تہء زیمر ءُ ساز نیست تہ ھمے بیچارگیں مرد داں زندگ انت ملام انت۔						
	چرئے تبء چہ ھمے سبک رس ایت کہ بلوچیءِ تہء سلامتیں شرگداریء کس سگ ات نہ کنت۔ نفسیاتءِ ردء اشیءِ بازیں نیمون بنت۔ یکے بلوچءِ بلوچیت انت کہ دنیگا ذاتانی تہء زندگ انت، ءُ دومی ھمیش انت کہ مارا زیت کسے اثر مند کت کنت۔ تہ پدا ما آئیءِ باروء ھچ سگ ات نہ کنیں۔ زیت اثرمند بوھگءِ ھلّت چہ کم زانتی ءُ کم وانندگیء درکئیت۔ اگاں کسے اے جیڑھاں دیمء بکنت ءُ بہ نویس ایت تہ بیدے سپت ءُ توسیپء دگہ ھچ نبشتگ کت نہ کنت نون من وتی زگریں بن گپءِ نیمگء کایاں۔		
	من وتی بازیں نبشتانکانی تہء ھمے گپ جتگ کہ کسےءِ سرء شرگداری کنگء پیش باید انت ما ھما شاعرءُ ندکارءِ سیاسی، معاشی، چاگردی ءُ ثقافتی زمانگء دیمء ایر بکنیں، چریشیء چہ ما نفسیاتی شرگداریءِ رھبندء وتی کنیں۔ پہ اشیء مارا تحقیق لوٹ ایت۔ تحقیقء چہ پد نوں ما آئیءِ ازم ءُ آرٹء را، آئیءِ زندءِ کنسپٹ(concept) ء را وانوکءِ دیمء آؤرت کنیں۔ ۱۹۵۱ء ء بگر داں روچ مرچی کہ بلوچی نبشتگءِ تہء انت پازلءِ سرء کجام تحقیقی کار بوتگ؟ البت برے برے کسےء چیزے نبشتگ آ اوں ایوک ھمیش انت کہ پازل مندء ودی بوتگ،آئیءِ شاعری بلوچی شاعریءِ دومی دورء گوں سیادی کنت، یا کسےء آئیءِ گاریں شعرے شوھازاتگ بس۔ شاباش انت بشیربلوچء کہ ’’شپ چراگ‘‘ ءِ نامء مارا چیزے شعرئے بکشاتگ۔ اے اوں زانگ نہ بیت باریں قاسمءِ شعر انت یاپازلءِ پرچا کہ وھدے ما ’’پھکیں اشرفی‘‘ ء وانیں تہ ایشانی اسلوب باز جاہ یک گندگء کئیت۔ چریشیء چہ وانوک شکءِ تہء کپ ایت۔ ھمے اوں باز انت کہ پیریناں چوشیں گنج گاریء نہ اشتگ انت۔ بلے نوں و باید انت ما اے باروء فکر بہ کنیں۔ 		
	گوشنت کہ اسلوب ازمکارءِ سرجمیں ازمی کمالء سھرا کنت ءُ ھمے چیز آئیء چہ آئیءِ زمانگءِ دومی ازمکاء چہ جتا کنت۔ اگاں اے باروء تحقیق بہ بیت ءُ دومی ما اسلوبیاتی شرگداریءِ منتء کار بکنیں تہ ماپازل ءُ قاسمء گیشینت کنیں۔			
وش دلیں بیگاھے شتاں سیل ءُ گردشے
من دچار کپتاں گوں خمار چمیں مہوشے
گوں وتی ھلکءِ ھمسراں لال پنچ ءُ ششے
کبگی لڈانیں کران کنان انت کش ماں کشے
 منی خیالانی باطنء کپتگ بش بشے
 (ملا قاسم)
رپتگاں یک روچے اناگاہ شادھی دل ملگزار
من سجل جل جتکگ انت ماں گلشنء براتاں ھزار
مں مُجاں بوئے ودی کت یک سمنڈئے در حصار
کبگی لُڈّان ءُ شکر گال رامگیں اندر بہار 
(ملا پازل)
	چوشیں دگہ بازیں شعر ھست کہ اشانی فکر ءُ سنچ، ترکیب ءُ ردءُ بند یک انت۔ چیزے انچیں شعر انت کہ ما چہ پہلواناں اشکتگ انت، مردمانی دپء اشکتگ انت۔ ایشیء پہ مارا مزنیں تحقیقے لوٹ ایت نوں ما اشاں گیشینت کنیں، بلے اشانی فکرءِ تہء مزنیں حدےء تپاوت ھست۔ باز جاہء پازلءِ زبان ترند انت ءُ قاسمءِ نرم انت، باز جاہء پازل باز وش ءُ نرم نرمء گپ جنت ءُ قاسم ترند بیت۔ پازلءِ تہء رِندی باز جاہء رس ایت۔ قاسمءِ تہء ھمے تپاکیءِ درد آفاقی درد انت۔	
نوں ما دیمترء کنزیں ملا عیسیٰ گوادری ءُ پازلءِ گپء جنیں۔			
مندء سر بہ بیت اھوالے
پازل گوادری ھمالے
	چرئے شعرء چہ ھمے سما بیت کہ پازل گوادرء اوں شتگ۔ آ وھدء گوادرء ملا عیسیٰ ءِ نامء شاعرے بوتگ۔ گوشنت کہ ملا پازلء چہ ھمیشیء بازیں سرءُ سوج گپتگ۔ چیزے روچ ساری من ءُ مجیب مجاھدء ماسٹر حسن علی سھیلءِ انٹریو یے گپتگ ات۔ آئیء مارا کمے باز اے باروء سھیگ ءُ سرپد کت۔ سھیلءِ گوشگ انت کہ پیریناں گوشتگ کہ ملا پازل گوادرء اتکگ ءُ شتگ، آزمانگء رمیؔ پہلوان باز نامدار بوتگ۔ یک شپے رمی پہلوانءِ دیوان بوتگ ملاپازلء گوں سنگتاں ھمے دیوانء جل اتگ، رمیؔ پہلوانء ملا عیسیٰءِ شعر گوشتگ انت۔ تہ ھمے شعرانی اشکنگء پد پازلءِ گوں ملا عیسیٰء نزیکی بوتگ (ماسٹر حسن علی سھیلءِ گوشگ انت کہ عیسیٰءِ شعرانی دپتر دنیگا سلامت انت کہ پہلوان کمالانءِ گورا ایر انت)۔	
یک رندے پازل چہ مندء ملا عیسیٰءِ سرء چاچے بندایت ءُ پہ بوجگء دیم دنت۔ چاچ چوش انت۔							
پنچ مرد انت قوی سر مست
اشاں چونا اتفاق ھست
پنچاں در ھساب در کن شست
باقی آ دگہ چنت انت ھست
	اے چاچ ملا عیسیٰء کمے ھیران کنت پرچا کہ آئیءِ ملکی چیزے نہ ات، بلے آ زمانگءِ مردماں(کیچءِ) ناہ، دار، ءُ اے دگہ لنش ءُ پتار ماں گوادرء آورتگ ءُ ادء چہ ماھیگ ءُ اے دگہ سامان برتگ اش۔ ملاعیسیٰ ھمودی مردےء گٹ کنت، تہ آ اشیءِ ماناء کنت۔ ادء شست ماتی لنککء گوشگ بوہگء انت، وھدے پنچیں لنککانی تہء ماتی لنککء کشّئے تہ چار سر کئیت۔ ھمے رنگء ملا عیسیٰ چاچے بندیت ءُ پہ بوجگء دیم دنت، آ چش انت۔	
شش مرد انت شش سرءُ شنک انت
ہر ششیں بازارءِ دمکاں
ہر ششیں سیاہ شال گوری
	چریچاچاں چہ ھمے سھرا بیت کہ اشانی نزیکی بوتگ۔ بلے انگتء اے باروء تحقیق لوٹ ایت۔ اگاں ملا عیسیٰءِ دیوان دست بکپ ایت تہ ما اشاں سرپد بیت کنیں۔		اے Refrence مارا انچیں کشکےء بر انت کہ اودا ما پازلء چہ ملا عیسیٰ ءُ قاسمء چہ جتا کت کنیں ءُ اشانی ازمی پھناتانی سرء گپ جت کنیں۔ باید انت نبشتگ کار تحقیق بکن انت، پرچا کہ آ زمانگءِ ہر چیز مارا سینگ پہ سینگ اتکگ ءُ سر بوتگ۔ بازیں چیز وتی سلامتیں شکلء انت ءُ باز وتی سلامتیں شکلء نہ انت۔ اگان سرجمء پٹ و پول بہ بیت تہ ما اشانی تخلیقی عملء شر سرپد بیت کنیں۔ منی اے نبشتانک سرجم نہ انت، بلے اشانی تہء ملاعیسیٰ ءُ ملا پازلءِ ھمے چاچ نوکیں تحقیقے نوکیں چست ءُ ایرےءِ بنگیج کت کن انت ءُ باید انت اے باروء سائنسی تحقیق بہ بیت۔ داں تحقیق نہ بیت تاں ملا پازلء سرپد بیت نہ کنیں ءُ نے آئیءِ شعری روایتء دیمروی رست کنت۔			 

مُلا فاضل 
	ڈاکٹر عبدالصبوربلوچ 	
	مُلا فاضل 1200ھجری ء ودی بوتگ۔اے سن دلجم ءُ پکائیں سال ءُ سنے نہ انت بلکن ء مئے شوھاز کار ءُ نبشتہ کاراں گوں وتی اندازہ ءُاٹکل ء  انچوکیاس کتگ ۔اصل ء  اے سن چہ ’’شدری ءِ ھار‘‘ ء زورگ بوتگ کہ ہمے ھارءِ بابت ء  مُلا فاضل ءُ دومی شاعراں وتی شعرانی تہ ء  درشانی کتگ انت۔ مُلا فاضل ءِ شعر ء ِ ردء  اے ھار چار ربیع الاول 1229ھجری ء بوتگ ‘ ہمیشی چہ مردماں کیاس کتگ ءُ اندازہ جتگ کہ اے وہد ء  مُلافاضل ءِ عمر بیست ءُ نہہ سال بوتگ ۔مُلا فاضل ءِ پت ء ِ نام چاوش بوتگ ءُ چاوش ء ِ پت ء ِ نام جنگیان ولد دلمراد ولد شاھل ولد شاھی بوتگ کہ چہ رِندانی شیھوزئی ٹک ء گوں آوانی تعلق بوتگ(1)۔
	مُلا فاضل ءِ بن ءُ بیہ پیشن ء  سولدان ء  نندوک بوتگ انت بلئے رند ء  آھاں چہ اودء  لڈات ءُ ماں مندءِ گوریچانی کوہ دیم ءِ کہنیں میتگ ’’قاسمی چات ‘‘ ء  اتک ءُ ُ ھنکین اش کت۔	
مُلا فاضل ء ِ زانت ءُ سرپدی ءُ فارسی ءُ عربی بلدی ء  چہ اے اندازہ جنئگ گران نہ انت کہ مُلا فاضل ء  چہ اُستاد ءُ عالماں دربرتگ بلئے اے حبر ء ِ گشینگ گران انت کہ آئی ء  کُجام مدرسہ ءُ کجام اُستادانی شاگردی ء  ھیل کتگ ءُ ونتگ۔
	کہنیں بلوچی شاعری ء ِ دومی عہد ء ِ تہ ء  مُلا فاضل ء ِ شاعری ء ِ بسات ءُ بستار سک مزن ءُ برزانت ۔چہ بلوچی ء  ابید مُلا فاضل ء  فارسی ءُ عربی ء  ہم شاعری کتگ۔
	مُلا فاضل حاضر جوابی ءُ جور جوابی ء  وتی وہد ء  سک مشہورءُ نامدار بوتگ ءُ اے درگت ء  بازیں درور ءُ مثال کہنیں بلوچی شاعری ء ِ راجد پتر ء ِ تاکانی بہرانت ۔
	’’ فاضل ء ِ سچوئیں گال ءُ گپتار ‘ تنگوء ِ ھارءُ پگوھری انت کہ چہ وہدءِ گوزگ ء  زنگ ءُ تہا مورنہ بنت ۔آئی پکر ءُ حیال ءُ عقل ءُ زانت ء ِ سمند ہچ راہ ءُ رنگاں گٹ نہ بیت۔آئی شاعری یک بے گوازیں زرّے کہ چہ لعل ءُ گوھر قیمتی آں پُرّ انت ۔ ہر چنت کہ جہل ءُ ھورتی ء  بہ پٹ ئے گیش مروارد ءُ گوھر قیمتی درکئیت۔ماہیں مہلنج ء ِ کاگدیں رکّ بہ بنت ‘ مجنوں تبیں عاشق ءُ دوستدار ء ِ دل ء ِ دریکگ بہ بنت ‘ حیموئی کبگ رواجیں رانی ء ِ دل ء  بندیں مہر ءُ واھگ ءِ تیجاریں ہکگ بہ بنت ءُ سرمچاریں عاشق ء ِ زھیر جتیں زرد ء ِ سوزمان بہ بنت فاضل آہانی بیان ء  باز پہ جلوہ ناکی کنت۔‘‘(2)
	مُلا فاضل سرپدی ئیں ‘ بلدیں ءُ استادیں شاعری ءِ جہت ء  زانگ ءُ پجارگ بیت ۔ اے عہدء  کہ مُلافاضل شاعری کنگ ء  ات اے عہدء ِ مزاج ءُ تب ء ِ رد ء  ہر شاعرے وتی شعرانی تہ ء گیشتر فارسی ءُ عربی لفظ کا رمرز بہ کنت ہمے پیم ء  آمزنین ءُ زانتکاریں شاعرے زانگ بیت پرچیکہ دومی زبان ءِ لفظانی گچین کنگ ‘ ترکیب ءُ استعارہ ءُ محاورہاں گوں سرجمیں بزانتاں ردءُ بنددیگ یک ادنیٰ ءُ عامیں شاعرے ءِ کارنہ ات ۔مُلا فاضل ء  عربی ءُ فارسی ء ِ لفظان ء  وتی بلوچی شاعری ء ِ تہ ء  انچودپ ماں دپ داتگ انت کہ چہ ایشی آئی شاعری عیب دار گندگ ء  نئیت۔بن گپ ء ِ رد ء  عشق ءُ مہر آئی شاعری ءِ ڈلگ تریں دروشم انت بلئے ایشی ہمرائی ء  آئی پنت ءُ نصیحت ‘ جنگ نامہ ءُ دگہ دومی چاگردی بن گپاّن ء  ہم ڈلگ چار نہ کتگ۔
بیا اِت منی شاھی مھذبیں راجاں
یاد کن ات منی گڈیگیں وصیتاں
کشّ ات کھنّ ء  ‘ ءُ کشّ ات نخیلات ء  
یاکن ات باپار ءُ شما تجارات ء  
یا بوان ات علم ء  ‘ ءُ زیر ات کرامات ء  3) (
	مُلاہیں شاعرے ء ِ جہت ء  آئی نیک راہی ءُ مذہبی بن گپ ء  راہم شرّیں وڑے ء  وتی شاعری ء ِ تہ ء  جاگہ داتگ ۔
	’’ متاخرین میں سے مُلا فاضل نہایت بلند پایہ شاعر اور مفکر ہو گزرے ہیں۔ سوزوگداز اور نزاکت تخیل کے اعتبار سے ان کا مقام نہایت بلند ہے ۔‘‘(4)
	راجی ءُ وت ماں وتی ناتپاکی ء  چہ مُلا فاضل ء  راکُنت ات پمیشکہ آوتی شاعری ءِ تہ ء  تپاکی ء ِ درس ء  دنت ءُ آ تپاکی ء  گوں راجی بودنا کی ء  ھمگرنچ کنت۔
	چہ ایشی ابید مُلافاضل ء ِ شاعری ء ِ تہ ء  زانتکاریں درشانی رنگاں بلوچانی تہ ء  بتلانی دروشم زرتگ ءُ بلوچ وتی ھمروچیگیں زند ء  آوانی مثالاں دئینت۔
گوری گنج ءُ مال کس ء  نامدار نہ کنت
آچے مردے کہ جدواں لج دار نہ کنت
اے خرد منداں شپ اگاں ھر چند ء  تہار
شبرؤ گردشتاں نشان انت مات ءُ گوھار
دنیا مکاریں جنینے داب کنت ھر روچ پہ رنگ
کوتاہ ءُ اندیشی مکن دنیا نہ مانیت یک قرار
عاقلاں سسّا کن ات کشتگ جمپاں سرے
	’’مُلا فاضل رندکی بعض نظمیں سابقہ ادوار کے بلوچی شاعروں کی سلاست اور سادگی کے برعکس مشکل ‘ ذومعنٰی اور بسا اوقات بجھارت کی حدود کو چھو لیتی ہیں‘ اس کے باوجود مُلا فاضل رند دورِ متاخرین کے بلوچی شعراء میں ایک بلند مقام رکھتا ہے کیونکہ اس دور میں مشکل گوئی کو شاعری کی معراج سمجھا جاتا تھا جس میں مُلا فاضل واقعی لاثانی تھا۔‘‘(5)
مُلا فاضل بنی آدم ءُ کرءُگورء ِ تاریخءِ بابت ء  سرپد معلوم دارانت ۔ آ تاریخی کردارانی بابت ء  ہم زانت ءُ سرپد انت۔
 تحت اسکندر کجا شت کیکاؤس ء فرھنگ 
سلم ءُ جمشید ءُ کیانی تور ءُ تیمور شاہ ء لنگ 
جان رودیں‘ کنھان ھچ کار نہ کت تیر ءُ تپنگ 
سنجر ءُ سلطان نوازیں بھمن ءُ پوریشنگ
یا گڈا
انچو کہ بی بی ماھو ء  کت گوں عمر ء
قیصر ء بہرام جنئک ء  گوں سیکر ء 
بصرو ء  مریم گوں حسن خان جعفر ء 
استنبول ءِ بانو خسرو گوں شاہ ءِ کشور ء
بی بی بلقیس ء  گون سلیمان پیگمبر ء
سیبی ءِ تحت ء  حانیؔ ء دینار گوں چاکر ء
	مُلا فاضل بہ بیت یاد گہ زانتکارءُ بلدیں مردمے آوتی زانت ءُ سرپدی ءُ فہم ءُ رژن ء  گوں دیم ء ِ ‘ ءُ آؤکیں جاوراں کہ گندیت گڈا آ اے قد ء  رسیت کہ ایشانی بابت ء  پیش گشی بہ کنت ۔ مُلا فاضل ء  وتی عہد ءُ دور ءُ وتی ہمے عہد ءُ دور ءِ تب ءُ مئیل کہ دیست انت تہ آلاچار بوت کہ وتی درشانی ء  بہ کنت۔
انچیں باری یے کئیت انت منی ہوش ء
زحم جنیں مرداناں گرنت گوش ء
چابک ءُ شھمات اش برانت ہوش ء 
 قید ءُ شھبند بنت بے وتی کوش ء
	مُلا فاضل ء  وتی دور ءُ عہد ء ِ ہمراہ داری کنان ء  یک نیمگے اگاں عربی ءُ فارسی ء ِ لفظاں چہ کمک زُرت تہ دومی نیمگ ء  آئی بلوچی زبان ء  را ’’خالصیت ‘‘ ء ِ نیمگ ء  برگ ء ِ شعوری ءُ سمائی جہد ہم کُت۔
	’’فارسی اور عربی الفاظ وتراکیب اور کنایہ وتلمیحات کے باعث کہیں کہیں ان کی زبان انتہائی گنجلک اور پیچیدہ دکھائی دیتی ہے اور کہیں خالص اور ٹھیٹھ بلوچی الفاظ وتراکیب کے حوالے سے بھی وہ مشکل پسندی کے شکار نظر آتے ہیں لیکن مجموعی طور پر ان کی شاعری ایک منفرد لہجے کی حامل ہے ۔‘‘(6)
	مُلا فاضل ء ِ زندءُشاعری سرا بنداتی کا رواجہ بشیر احمد بلوچ کت کہ شپ چراگ ءِ نامء کتابی رنگ ء چھاپ ءُ شنگ بوت۔
	نوک باھند ءُ ورناھیں شوھاز کا رواجہ فقیر شاد ء  ہم مُلا فاضل ء ِ زند ءُ شاعری ء ِ بابت ء  یک جوانیں جہدے کتگ ءُ درپشوکیں سھیل ء ِنام ء بلوچی زبان ء ِ تہ ء  یک کتابے ء ِ دروشم ء  مُلا فاضل شناسی ء ِ سلسلہ ء  رادیم ء  برتگ۔بلوچی زبان ء ِ نامداریں شاعر ءُ شھزانت واجہ سید ظہور شاہ ہاشمی ء  ہم مُلا فاضل ء ِ بابت ء  جوانیں جہدے کتگ ءُ سید ہاشمی اکیڈمی ء ِ گورء  شھلچہ کار ء ِ نامء آئی جہدانی بروردایرانت کہ اکیڈمی ء ِ براھندگاں ایشرا ہمے زوتاں دیم ء  آرگ ء ِ جارپرینتگ ۔اے کل بنداتی کارانت ءُ مُلا فاضل ء ِ بابت ء  بنداتی معلوم داری دیئنت چہ اے کارانی آسرء  مُلا فاضل ء ِ زند ءُ شاعری ء ِ سراکارکنوکان ء  جوانیں مواددست کپیت۔
بلوچی زبان ء ِ اے نامداریں شاعر ءُ بقول سید ہاشمی شھلچہ کارء  1270ھجری ء  اے کوڑ ہیں امروز پہ مدامی یلہ دات۔
شوندات:
 : 1 فقیر شاد، درپشوکیں سھیل، ملافاضل،کراچی،آزات جمالدینی اکیڈمی، جنوری ۲۰۰۲، تاکدیم ۵
 : 2 بشیر احمد بلوچ، شپ چراگ۔ملافاضل۔ بلوچی اکیڈمی کوئٹہ،تاکدیم،/۱۴/ ۱۵
: 3 فقیر شاد، درپشوکیں سھیل،تاکدیم ۴
: 4 مٹھا خا ن مری، ’’بلوچی ادب‘‘ ثقافت اور ادب وادی بولان میں۔ تاکدیم، ۲۴۶
: 5 گل خان نصیر ، بلوچی عشقیہ شاعری ۔ بلوچی اکیڈمی کوئٹہ، ۱۹۷۹، تاکدیم،۴۰
: 6 واحد بزدار، بلوچی براہوی زبان و ادب، تاکدیم ،۴۰







ملاّفاضل ءُ آئیءِ شاعری
غنی پروازــؔ	
	چہ ملافاضلءِ ودی بوہگء پیسرآئیءِ ماتء واب دیست کہ آئیءِ دوئیں دستانی دلء دو مزنیں گوھر قیمتی درپشگ ء انتءُ چراگوھرقیمتیانی درپشگء شپ روژنابوتگ۔صباءِ سرا آئیء چہ یک کوّاسیں پیرزالےء وابءِ تعبیرمعنی جست کت تہ آئیء درّائینت کہ ترادوہنچیں چک بیت کہ سک لائقءُ زانت کاربنتءُ لائقیءُ زانت کاریءِ سببء دوردورء نامداربنت۔آئیءِ ماتءِ وابءُ پیرزالءِ کتگیں تعبیرراست بوتنتءُ دیرنہ گوست ملافاضل ودی بوتءُ چرائیء رندقاسمءُ دوئیناں چہ وتی شاعریءُ زانت کاریء نام درآؤرت۔
	فاضل قاسمی چات نامیں مندءِ یک سرحدی کلگےءِ نندوک بوتگ.پتءِ نام ئِے چاوش بوتگءُ سیادی یے گوں رندٹکء بوتگ۔فاضل پٹکءُ نزوریں مردے بوتگ.سکیں وش تبءُ حاضرجوابے بوتگ.وتی دورءُ چاگردءِ یک مزنیں زانت کارے بوتگ.عربیءُ فارسی زبانانی ٹوھیں کوّاسے بوتگ.عربی ءُ فارسیء ھنچوبلدبوتگ کہ اے زباناں آئیء شاعری ھم کتگ۔
	فاضل یک دانائیں مردے ات.آرندے ات بلے چہ رندانی ناتپاکی،اڑءُ کڑ،جنگءُ چوپءُ بے سریں کاراں سک نہ وشءُ دلپدرد اتءُ دراہیں بلوچ قومءِ وت ماں وتی دوستیءُ یکیءُ تپاکیءِ لوٹوک ات.آئیءِ شاعریءِ مزنیں بھرے گوں ھمے ڈولیں شریں مراداں سیادی داریت۔ملافاضلءِ ودی بوہگءِ سال زانگ نہ بیت،بلے آئیءِ بیران بوہگءِ سال ۱۲۷۰ ھجری انت کہ آئیءِ کستریں برات ملاقاسمء ماں آئیءِ قبرءِ شکّءِ سرا نبشتہ کتگ.آئیءُ آئی ءِ کستریں برات ملاقاسمءِ قبرمندءِ بنجاھی بازارسوروء انت۔ملافاضل بلوچی زبانءِ یک مزن نامیں شاعرے بوتگ.آئیءِ سیادی گوں ملاقاسم،ملابھرام،ملابوھیر،ملاابراہیم باہوئی،عبدالنبی ، احمدواجو،عزت پنجگوریءُ مست توکلیءِ دورء بوتگ۔آیک تپوکیں استارے ات۔
قول بشیراحمدبلوچ ئیگا
	’’آئیءِ شاعری یک بے گوازیں زرے کہ چہ لعلءُ گوھرقیمتی آں پرانت.ھرچنت کہ جھلءُ ھورتی آئیء بہ پٹّے گیش مرواردءُ گوھرقیمتی درکیت...‘‘
	فاضلءِ شاعری سپتانی توکء عشقءُ عاشقی، حاضرجوابی،تژنءُ شگان،قوم دوستی،بے تمہ ئی ،بے شانی،امیت واری،پلسپئی رنگ،اخلاقی رنگ،دینی رنگ،نیک کردی،ودارءِ سرءِ اوشتگ ،حیالءِ برزی،نوکیں نوکیں حیال،نوکیں نوکیں سرحال،نوکیں نوکیں چھر،شُبینءُ نشانی، زبان ءِ پھکی،لبزانی ڈولداریءُ شیرکنی،جاگہ جاگہے عربیءُ فارسی لبزانی کارمرزیءُ جتائیں طرزءِ سپت ھورانت۔فاضلءِ شاعریءِ گیشتریں بھرعشقی انت.آئیءِ سوبی تریں رنگ ھم ھمیش زانگ بیت۔مثالِ حبرء ۔۔
گوش گوں کھربائیں ھنگ ء
دابانی گلیں مہ رنگ ء 
پرچے نشتگ ئے دل تنگ ء
ساز ئے چو گوشوکیں چنگ ء 
٭
ھر وھد داب کنت نودی شل
گندیم گونگیں گرکی تل
٭
گنج ءُ قیمتی نیادانی 
کولیگاں تئی ،پادانی
٭
آسیگوں مکن دردانگ
پھکیں اشرفی ءِ چانگ
بالاد ات کتگ دیوانگ
	حاضرجوابی ھم آئیءِ شاعریءِ مزنیں سپت ایتءُ اے سپتءِ توکاجاگہ جاگھے تژنءُ شگانءِ سپت ھم ھور بیت گوں۔ھنچوگُشنت کہ یک رندے ملادادمحمدپرومی فاضلءِ چکاسگء مندء شت.آئیء لھتیں گال پیسرء پربستءُ تیارکتءُ رسگءِ شرطء گوں فاضلء گوشت ئِے۔
سلام علیک ترا بات پُلّیں فاضل
تمامیں شاعرانی است ئے بلبل
گلامے جستگ ءُ گار انت
بہ بند لانک ء من ء کار انت
فاضلء ھمادمانء پہ تژن پسّہ دات۔
سلام ات بات علیک او یار
منی دوست ئے دلی ءُ سیاد
پرومیانی شکر گپتار
من ءُ یار محمد ءُ کیّا
سر ءُ سوجے کناں ٹیھہ ء 
چمودا سرگپتگ ئے پاری
دوگال ات گوشتگ پہ واری
	دگہ رندے فاضلءُ قاسم وتی ھلکءِ نزیکء ماں ’’ناگی در‘‘ء شتنت.آمینءِ موسم ات،مچکدگء آہاں دیست کہ مردے مچءِ سرا انتءُ ناہءِ روپگءُ کپاتءِ ایردئیگاانت، ءُ آئیءِ زال بنء نشتگءُ ناھاں سپتء کنگاانت.آھاں فاضلءُ قاسم دیستنت،بلے ناہءِ سلاح اش نہ جت،فاضلء بدبرتءُ گوشت۔
ملک ءِ ھمدِناگی در انت
مردے ھمے مچّ ءِ سر انت
جن نشتگ ءُ مرد کِندر انت
ناھے نہ دنت کہ ما بوریں 
جنتیں ھرزے ما مریں 
بِلّے کہ مئے حونے پِر انت
	دگہ رندے فاضلءُ قاسم پہ ترءُ تابء ایرانی بلوچستانءِ کلگ باپتانء شتنت.آ دیوانےء نشتگ اتنت کہ قاسمءِ چم پہ کاڑےء کپتنت.آئیء لوٹ ات کہ وتی برات فاضلء حال بدنت،بلے دیوانءِ بزیءِ سببء آئیء سرظاھرء حال دات نہ کت،پمیشا شاعریءِ زبانء حال ئِے داتءُ پدادوئیناں وتی دلانی گپ ھنچو جتنت کہ دیوانءِ نندوکاں ھچ سمانہ کپت۔
	قاسم ۔کپودرمن گلیں دمبء 
	فاضل ۔کجام دیمء دیاں گونبء 
	قاسم ۔دریگءُ کاپرءِ لنبء 
	فاضل ۔تپنگے ششتگ پہ جنگء 
	قاسم ۔دوتیرلگّنت پہ ونگء 
	فاضل قوم دوستیں مردے بوتگ.آئیءِ واھگ ھمے بوتگ کہ بلوچ تپاک ببنت تاکہ وتی ءُ وتی ماتیں وطنءِ حفاظتء بکن انتءُ دیما برونت۔آئیء رندانی اڑءُ کڑءُ جنگءُ چوپ دوست نہ بوت انت،پمیشا آئیء وتی شعرانی زبانء باز جاگہء تپاکی ءُ یکیءِ سوجءُ سر کتگ ۔اے ردء یک دراجیں شعرےءِ لھتے بھر اے ڈول انت۔
منی نصیحتاں برحقیقت باورکن ات
نیکہ چہ پیریناں بناھے دیگرکن ات
مھرءُ دوستیء نیکہ پہ سیم ءُ زرکن ات
مولیں تاواناں کشّ ات ءُ کاراں شرکن ات
دشمنیں مرداناں ھما سنگ ءُ سرکن ات
۔۔۔۔۔۔۔۔۔
چل ھزار رندانتءُ گلام بولک نہُ صد انت
وھدیکہ جنگءِ باریء پہ نیکءُ بدانت
ھوت اگن کمّین انت مزارانی پُشپدانت
من کنِکّء گراں جابھیں نوحانی لد انت
سی ھزاربراتءِ واجہ گرسستی کنت رد انت
ناتپاکیء چے شماراکٹّءُ نپ انت
ایرشتگ روچءُ گنداں کہ دنیاء شپ انت
۔۔۔۔۔۔۔۔۔۔۔۔۔۔
ھرچی کہ رند انت گرحقیقت ھمراہ بِت
مھر ءُ دوستی ءُ تپاک ءُ یکجاہ بِت
نیکہ چہ شاھانی درء دست کوتاہ بِت
تیھریں گٹّ چوتلاراں بے راہ بِت
پُلّیں مستاگے ماں بشارتاں واہ بِت
	آئیءِ نزء مالءُ دنیا ھچ پھرءُ شان نہ کرزنت،چیا کہ اے چومکاریں جنینءِ ڈولا انت کہ دل ئے برے نیمگےء ترّیت. پمیشا پہ مالءُ دنیاء براتءُ سیادءُ وارساں مردم مہ جنت.ءُ نے آھان چہ وتء دل کھربکنت۔
آئیء گُشتگ:
دنیامکاریں جنینے داب کنت ھرروچ پہ رنگ
یار کنت بیگانھے،جنت شوھرء برپشتِ ونگ
	آئیءِ شاعریءِ توکا غم دوستی ھم گندگ بیت.آئیء گمءُ عاشقیءِ نیامء فرق کتگ ءُ گوشتگ کہ اے دو جتاجتائیں چیز انت۔
گم حیالے ءُ عاشقی چاڑے 
اے دگہ شکلءُ آدگہ کارے
	آ سکیں غم جتیں مردے بوتگ.آئیءِ جندءِ گُشگء ،آئیءِ غم چارتھرءِ بوتگ انت۔
شپ کہ چارپاسنت گم چارقسمءِ گوں من انت
قسمے چہ یاقوبی حیالاں زیاد ترانت
قسمے چہ نوک سجّین کڈی سنداں تیزتر انت
قسمے چہ الماسیں پلک تراشاں نیش ترانت
قسمے چہ گراں باریں گُراباں سنگین ترانت
	بلے انچوگرانءُ تیزیں گماں رندھم آدل پروشءُ ناامیت نہ بوتگ.بلکیں دلمانگءُ امیت واربوتگ۔
بیاات منی شیرتپاکیں براھندگاں
من گمانی رنجینتگیں اولاک نہ باں 
قول انت کہ نوکیں آدگارے رنگ کناں 
گوں وتا مہ رنگءِ گماں ھم تنگ کناں 
	آئیءِ باز شعر ھنچو پسند کنگ بوتگ کہ مثالءُ بتل جوڑ بوتگ انت.مثالِ ھبرء 
عاقلیں مرداں شپ اگرھرچند انت تھار
شپ روءُ گردشتاں نشاننت ماتءُ گوھار
یا
تیشگ گوں پولاتیں کڑیء کار نہ کنت
	آئیء ودارءِ سرءِ اوشتگ سک الّمی لیکیتگ یک جاگھے آئیء گُشتگ کہ اگن من ھنچونزور ببان کہ تچکءُ اوشتات مکناں ءُ لٹّءِ وازمندگ بباں پداہم چہ وتی قولءُ وداراں پرنہ ترّاں۔
سی مہ ماناں ءُ برسھاں بوشتاں 
پدنہ گرداں چہ وعدہء دوستاں 
	آئیء وتی شاعریءِ توکا نوکیں نوکیں چھر،شبینءُ نشانی بازشریں وڑاں کارمردکتگ. چوکہ 
لعل گروکے ءُ کوکرے بشّی
یاانارے من ھپتگاں پشّی
گروھگاں بیماریں دلے کشّی
یا
مرگ زری من بارگیں چوباں درنگ ات انت۔
ھردھیں نخلانی ثمرھونی رنگ ات انت
	آئیءِ گیشتریں شعرانی زبان پھکیں ،ڈولداریں ءُ شیرکنیں زبان انت،ءُ ایشیءِ مثال آئیءِ شاعریءِ گیشتریں جاگہ انت،بلے جاگہ جاگھے آئیءِ شعرانی زبان پھکیں بلوچی نہ انت بلکیں آئیءِ توکا عربیءُ فارسی لبزمان گوں .مثالء حبرء 
بیاحقیقت ھُدھُدِجانی
رامگیں شاپی مرگ سلیمانی
طاہرِقدسی باغ رضوانی
رازِ ربّالوماہِ تابانی
	خاصیں صورتء آئیءِ دینی شعرچہ عربیءُ فارسی لبزاں پرانت،ءُ چریشیء برے برے آئیءِ زبان بڈّولءُ نہ وش مارگ بیت۔چوکہ
سُبحن الّذی اسری اوّل یات کناں 
گوہراں بھرِ دہان وقف آن ذات کناں 
صدق وحق،علم الیقین سرّوخفیات کناں 
نعت سردارِ نبیاں مدح وصلوات کناں 
یا
من اوّل گویم سپاس حیّ و شاھین ذوالجلال
قادروقیوم ونقّاشیں کریم ولایزال
عرش وکرسی وثریّامملکت کل وصال
ماہ وکوکب،برق ورعدوابروباران وژیال
	بلے آدورءِ جاورانی پدا ءُ خاصیں صورتء ماں دینی شعرانی توکا ،آپہ عربی ءُ فارسی لبزءِ کارمردکنگء میاریگ نہ بوتگ.چیا کہ آدورء اے رسمے بوتگ ءُ عربیءُ فارسیءِ وانگ ءُ زانگ زانتکاریءُ کوّاسیءِ نشانی بوتگ.برے برے ءُ گیشترماں دینی شعرانی توکاعربی ءُ فارسی لبزانی کارمردکنگ الّمی ھبرے بوتگ۔
	آئیءِ شاعریء، وتی جتائیں طرزیت.اے طرزء ھنچوپیداورانت کہ سرپدیں مردم گوں اشکنگاآئیءِ شعراں پجّاہ کاریت،ءُ شریءِ سرا جتاءُ پیداوریں طرزمزنیں شاعریءِ نشانی انت۔
	نوکیں دورءِ شاعری چہ ملافاضلء مزنیں کچےء اثرمند انتءُ آئیءِ شاعریءِ بازسپتانی رنگءُ دروشم نوکیں شاعرانی شاعریء گندگ بنت۔چہ ملافاضلء اثرمندیں شعرانی توکاسیدظہورشاہ ہاشمیءُ بشیربیدارؔءِ نام گرگ کرزانت۔
	ملافاضل ۱۲۷۰ھجریء بیران بوتگ،ءُ ھنوں ۱۴۰۵ھہ انت.اے حسابء آئیءِ بیران بوہگء یک سدسیءُ پنچ سال انت،بلے آوتی مزنین شاعریءُ زانت کاریءِ برکتء مرچی ھم زندگ انت،ءُ تابلوچی زبانءُ لبزانک ءُ بلوچ قوم زندگ انت، آھم زندگ بیت۔ ملافاضل ء یک جاگھے وتی شاعری وت اے ڈولا ساڑاتگ۔
کوتاہ کن فاضل کہ سخن یکّے
کس تئی گپتاراں نہ کنت شکّے
 ٭٭٭



		 



 ملا فاضل پٹ و پولءِ آدینکء
رحیم مہرؔ بلوچ
	بلوچی نوکیں لبزانکءِ بنداتء گوں عہدی شاعری ءُ گیدی لبزانکءِ چنگ ءُ نز آرگ ءُ پٹ ءُ پولءِ یک جوانیں سلسلویے ہم دیما اتک۔بلوچی نوکیں لبزانکءِ سری مردمانء بازیں اڑاند ءُ جیڑہ دیما ات ،ایشانی تہاڈلگیں جیڑہ بلوچی زبانءِ لکوڑئیگ ات ،چوشکہ بلوچی زبان نوکی ماں نبشتہی دروشمء دیما اہتگ ات پمشکہ ایشیءِ نبشتہ راہبند گیش اتگ نہ ات۔( آدگہ گپے کہ اے جیڑہ پنجاہ سالء پد داں روچ مروچیگء جوانیء گیشینگ نہ بوتگ ) لبزانکءِ تہا شاعری ءُ ردانک نویسیءِ پڑء نوکیں تہر ماں بلوچیء پجار کنائینگ ءُ آہاں رواج دئیگ بیگا ات ،چوشکہ شاعریءِ پڑء غزل ،آزات لچھ ءُ ایندگہ تہر، ہمے پیما ردانک نویسیءِ پڑء آزمانک، گدار،کسمانک، نگدکاریءُ ایندگہ تہر ۔ایشاں ابیددگہ مستریں جیڑھے وتی گوستءِ لبزانکی مڈّیءِ نزآرگءُ آئیء دیما آرگءِ سوال سری زمانگءِ نبشتہ کاراں پہ باز اہم ات ،اے درگتء گوں حاصیں دلگوشےء کار کنگ بوت ،عہدی شاعریءِ ہمراہیء گیدی شاعری ،گیدی قصہ،بتل ءُ چاچ آنی بازیں مڈّی چنگ یکجاہ کنگ ءُ کتابی صورتء چھاپ کنگ بوتنت۔سری زمانگءِ پولکارانی تہا یک اہمیں نامے واجہ بشیر احمد بلوچ ئیگ انت ، آئیء وتی حب ءُ واہگ ء گوں مکران د مگءِ اہمیں شاعرانی ہمرائیء رودرآتکی بلوچستانءِ شاعرانی سرا اوں وتی محدودیں وسائلانی تہاچیزے انچیں بُنی ءُ اہمیں کار کرت کہ بلوچی لبزانکءِ تہا ایشانی مزنیں ارزشتے است ۔دگہ کارانی ہمرائیء واجہ بشیر احمد بلوچء بلوچی زبانءِ نامی ایں عہدی شاعر ملا فاضل ءِ شعرانء اوں یکجاہ کرت ءُ ’’ شپ چراگ ‘‘ ءِ نامء کتابی صورتء۱۹۶۸ ء ء چھاپ کرت ۔ملا فاضلءِ سرا اے بُنی کار ات ،آئیء فاضلءِ شعرانی ہمراہیء آئیءِ زندءِ بازیں تک آنی سرا جونیں پیش گالے ہم نویس ات کہ اشیءِ تہا واجہ ء فاضلءِ مجلسی شاعریءِ اوں بازیں نمونگ دیما آؤرتنت ۔چوشکہ فاضلءِ بابتء اے بنداتی کار ات بلے چدءُ پد اے کار جوانیں وڑےء دیما برگ نہ بوت،البہ اے درگتء مئے چیزے لبزانت آں فاضلءِ شاعریءِ بابتء نوشتانک نویس ات کہ آئیءِ زند ءُ ازم ءِ سرپد بوہگء پہ نزوریں نیمون بوت کننت ،اے سلسلوداں کسانیں وہدےء دیما شت بلے چدءُ پد اے درگتء انچیں حاموشی یے اتک کہ مہلوک چڑو انسرت ءُ اے باب گشیکہ بند کنگ بوت ۔گوستگیں بیست سالانی نیامء بس یک ءُ دو مردمء در دگہ ہچ چوشیں نوشتانک مئے دیما نیاہتگ ۔البہ اے درگتء واجہ سید ظہور شاہ ہاشمیءِ کرتگیں کارءِ بابتء شون و باز رسیت کہ آئیء ملا فاضلءِ شاعریءُ زندءِ بابتء یک پٹ و پولی کارے کرتگ ءُ ’’ شھ لچھ کار ‘‘ ءِ نامء اے کتاب سید ہاشمی اکیڈمیءِ باسکانی گورا ایر انت ،بلے وائے نصیب کہ اے کار اوں داں مروچیگء بلوچیءِ وانوک آں سر کنگ نہ بوتگ ،ایشیءِ سوب چی انت اے بابتء اوں ہچ زانگ نہ بیت ۔سید ہاشمی اکیڈمیءِ بنجاہی کارگسءِ گوادر ء آرگ نوکیں ماڑی ءُ نوکیں سنگتانی ایشیءِ تہا ہوار بوہگء گوں اے حال مرچی باندا اش کنگ بیگ انت کہ ’’ شھ لچھ کار ‘‘ ءِ چھاپ ءُ شنگیءِ چن ءُ لانچ بیگ انت ،بگندئے باریں کد اے راجی امانت بلوچیءِ وانوک آں پہ سر بیت ۔
	نوکیں پٹ و پولکارانی تہا واجہ فقیر شاد ءِ نام پہ بلوچی زبانءِ وانوک آں مستاگےء کم نہ انت ،آئیء وتی ذاتی حب ءُ مہرانی برکتء کسانیں مدتےءِ تہا بلوچی لبزانکء باز اہمیں پٹ و پولی کتاب بخشاتگ کہ پرئے کارانی سرجمیء واجہ لک ستا کرزیت۔ آئیء عہدی شاعریءِ مزنیں مڈی یے گوں مزن حب ءُ واہگ یکجاہ کرت ءُ ’’ میراث ‘‘ ءِ نامء وتی ذاتی حرچ ءُ درچء گوں چھاپ کرت ءُ ایڈول بلوچی پٹ و پولی پڑء وتی گام ایر کرتنت ، ہمے پیما آئیء گیدی شاعریءِ بابتء دگہ کتابے ’’ درج ‘‘ ءِ نامء بلوچیءِ دامنء بخشات کہ باز جوانیں ٹیکی یے زانگ بیت ۔آئیءِ دگہ یک اہمیں کتابے ’’ درپشوکیں سھیل ‘‘ ءِ نام ء انت کہ بلوچی زبانءِ نامی ایں عہدی شاعر ملا فاضلءِ شعری دیوان انت ۔اے کتابءِ پیشگالءِ تہا فقیر شادء فاضلءِ زند ءُ ازم ءِ بابتء گوں سرشون (حوالہ) وتی ذاتی خیال ءُ مار اشت درشانتگ انت ۔فاضلءِ مجلسی شاعریءِ مزنیں گنجے گوں واقعاتی پژدرہ آئیء باز جوانیں ردءُ بندےء گوں کتابءِ تہا ہوار کرتگ انت کہ فاضلءِ زند ءُ آئیءِ تب ءِ سرپد بوہگ ءِ ہمرائیء ہما زمانگءِ بلوچ چاگردی زندءِ سرپد بوہگ ء پہ جوانیں گامگیج یے بوت کننت ۔ 
	چوشکہ منی اے نوشتانکءِ مول ءُ مراد ملا فاضلءِ سرا بوتگیں پولکاری کارانی یک دیم پہ دیمی (تقابلی) چار ءُ گزار انت ،پمشکہ دیمترا من فاضلءِ شاعریءِ ردءُ بند داتگیں دوئیں کتابانی نیامءِ دیگری ءُ تپاوت ء پدر کنگءِ جہد کناں تہ وانوک اے گپء سرپد بہ بنت کہ دوئیں کتابانی نیامء چے تپاوت است۔اے تپاوتءِ باز جہت است انت چوشکہ لکوڑءِ تپاوت،شعرانی کمی ءُ گیشی ،ردءُ بندانی تپاوت، لبزانی دیگریءُ دگہ ۔نوشتانکءِ دراجیءِ ترسء شعرانی درور دئیگ نبوتگ انت بلے ہمک شعر ءِ کمی ءُ گیشیءِ کساس ،لبزی دیگری ، ءُ ردءُ بندانی تپاوت ءِ نیمگا گوں دلیل اشارگ کنگ بوتگ ۔ نو ں بیا ات سیل کنیں کہ واجہ بشیر احمد بلوچ ءِ ردءُ بند داتگیں کتاب
 ’’ شپ چراگ‘‘ ءُ واجہ فقیر شادءِ ردءُ بند داتگیں کتاب ’’ درپشوکیں سھیل ‘‘ ءِ نیامء چے فرق ءُ تپاوت است انت ۔ 
	بشیرءِ گورا فاضلءِ شعرانء بن گپ نیست ،زانگ نہ بیت کہ فاضلء وتی شعر یا لچھانء بن گپ داتگ کہ نا ؟ البہ چیزے شعر انچیں است کہ آہاں لس مہلوک گوں بن گپء جاہ کار انت ۔فقیرء وتی ردءُ بند داتگیں کتابءِ تہا فاضلءِ توامیں لچھانء بن گپ داتگ ، زانگ نہ بیت کہ اے بن گپ آئیء اچ وتا ایر کرتگ انت اگاں نا لس مہلوکءِ دپء اش کتگ انت ،آئیء کتابءِ تہا اے وڑیں ہچ اشارت نداتگ کہ مردم سرپد بوتیں ۔ 
	بشیر ءُ فقیر ءِ ردءُ بند داتگیں کتابانی نیامء ہم مزنیں تپاوتے گندگ بیت ،اے تپاوتء ما بازیں دروشمء سیل کرت کنیں ،چوشکہ بشیرء وتی کتاب ۱۹۶۸ء ء چھاپ کرتگ ءُ آئیء ہما زمانگء رواج گپتگیں راہبندءِ تہا فاضلءِ لچھانء نبشتگ کہ گیشتر گوں سید ہاشمیءِ راہبندء نزیک انت ،بلے فقیرءِ گورا مار ا نبشتہ راہبندءِ تہا دیگری یے گندگ کیت ۔(چوشکہ ملافاضلءِ شاعریءِ تہا فارسی ءُ عربی زبانءِ لبز ءُ ترکیبانی ہمنچو مزنیں گنجے است انت کہ کساسء در انت ءُ اشیءِ ہمراہیء قرآنی آیات ءُ حدیث آنء ہم تمثیلی صورتء دیما آرگ بوتگ اگاں فاضلءِ شاعری سید راہبندء نویسگ بہ بیت ،بزاں عربی ءُ فارسی ءِ بازیں حرف اگن کشگ بہ بنت ،تہ گمان ہمیش انت کہ باز لبز وتی راستیں معنا ء چہ پہک ٹگل ایت) ایشیء ابید اے دوئیں کتابانی تہا بازیں شعرانی ردءُ بند ءُ شعرانی بند بزاں مصرعانی تہا ہم باز فرق است انت۔
	ہمے پیما لچھانی ردءُ بند ہم پہک دگر انت ،شعرانی کساسءِ تہا ہم مارا دیگری گندگء کیت انت ۔بشیر ءِ مُچ کرتگیں درستیں شعرانی کساس بیست ءُ چار(۲۴) انت کہ آئیء جتا جتائیں مردمانی دپء اش کتگ ءُ یکجاہ کرتگ انت ۔وہدیکہ فقیر ءِ ردءُ بند داتگیں کتابءِ تہا سی ءُ چار(۳۴) شعر انت کہ آئیء یکجاہ کرتگ انت ،اے وڑا ما گندیں کہ دوئیں کتابانی تہا دہ (۱۰) شعرءِ دیگری است۔ نوں بیا ات دوئیں کتابانی تہا شعرانی دیگریء سیل کنیں ۔ 
 	’’ مکاریں دنیا‘‘ فقیر شاد ءِ کتابءِ تہا سیمی لچھ انت کہ ایشیءِ درستی بند ہفتاد ءُ یک (۷۱) انت ءُ ہمے شعر ’’ شپ چراگ ‘‘ ءِ اولی شعر انت کہ پنجاہ ءُ پنچ (۵۵) بندانی تہا انت ۔اے ڈول ما گندیں کہ اولی شعرءِ تہا شانزدہ (۱۶) بندانی کمی است انت، نہ تہنا بندانی کمی درا بیت بلکیں ہر بندئے کہ است آہانی نیامء مزن تپاوت گندگ بیت۔شعرءِ دومی بند بشیرءِ گورا اے ڈولء انت ۔ 
 ’’ گوہراں بھرء دھان ءِ وقف آن ذات کنان ‘‘ ہمے بند فقیرءِ گورا چوش کئیت ۔
 ’’ گوھراں باریں دھن ء وصف آں ذات کناں ‘‘ ہمے پیما اے سجہیں شعر اگن دیم پہ دیم کنگ بہ بیت تہ نہ تہنا بندانی ردءُ بندءِ تہا مزنیں دیگری یے درا بیت بلکیں بازیں بندانی تہا لبز ءُ معنا ءِ ہم مزنیں دیگری یے است ۔باید کہ فقیرء اے گپانی نیمگا یا اے تپاوتءِ گیش و گیوار بکرتیں بلے مارا اے رنگیں ہچ گپ فقیرءِ گورا گندگ نئیت 	بشیرءِ کتابءِ دومی شعر فقیرءِ گورا چارمی شعر انت کہ ’’ شدریءِ ھار ‘‘ ءِ نامء انت ءُ سکیں نامداریں شعرئے ،اے شعرءِ درستیں بند فقیرءِ گورا شست ءُ ہشت (۶۸) انت ءُ بشیرءِ گورا شست ءُ ہفت (۶۷) انت بزاں ایشیءِ تہا یک شعریءِ کمی انت بلے چار شعرانی نیامء تپاوتء ابید بازیں لبزی دیگری ہم درا بیت ۔دیمترءِ شعر ’’ رندانی شعر ‘‘ انت کہ فقیرءِ گورا اے شعرءِ درستی یک سدءُ نوزدہ (۱۱۹) بند انت ۔ بلے ’’ شپ چراگ‘‘ ءِ تہا اے شعر درستی نود ءُ سئے (۹۳) بند انت اے وڑا اے شعرءِ نیامء مارا بیست ءُ شش (۲۶) بندءِ کمی گندگء کیت ۔ہمے پیما بندانی ردءُ بند ،لبزانی دیگری ،ءُ شعرانی تہا ہم مزنیں تپاوت ءُ دیگری درا بیت ۔ بشیرءِ چارمی شعر فقیرءِ گورا دہمی شعر انت کہ آئیءِ کتابءِ نام بزاں ’’ درپشوکیں سھیل ‘‘ ءِ نام ء انت اے شعرءِ تہا ہم مارا کمی گندگء کیت فقیرءِ گورا اے شعرءِ درستی بند چل ءُ سئے (۴۳) انت ۔بشیرءِ گورا سی ءُ پنچ (۳۵) انت ،اے وڑا اے دوئیں شعرانی نیامء ہم ہشت (۸) بندءِ کمی انت ،بلے استیں شعرانی نیامء دیگری مان نیست ۔ہمے پیما ’’ زباد موش‘‘ ءِ تہا ہم دو بندانی کمی است ،فقیرءِ گورا اے شعرءِ درستی بند ہفتاد ءُ ہفت (۷۷) ءُ بشیرءِ گورا (۷۵) انت ۔دیمترءِ شعر ’’ سلام ‘‘ انت کہ ایشیءِ نیامء ہچ تپاوت نیست ہمے پیما ’’ شپ چراگ‘‘ نامیں شعرءِ نیامء اوں ہچ دیگری نیست ۔ 
	’’ شپ چراگ ‘‘ ءِ ہشتمی شعر ،فقیرءِ گورا بیستمی شعر انت کہ ’’ گنجیں ماہ ول ‘‘ ءِ نامء انت ءُ اے ہمے شعر انت کہ ایشیءِ بابتء ہمے گوشگ بیت کہ اے شعرءِ سرا سید ہاشمیء ہم دلجمیں کارے ’’شھ لچھ کار ‘‘ ءِ تہاکرتگ،بلے وائے نصیب کہ اے واجہءِ کار دنیگہ بلوچی وانوکاں پہ سر کنگ نہ بوتگ۔ دوئینانی گورا اے شعرءِ تہا ہم مزنیں دیگر ی یے است ۔فقیرءِ گورا اے شعرءِ بند چل ءُ نو (۴۹ ) انت ،وہدیکہ بشیرءِ گورا سی ءُ سئے (۳۳) شعر انت ،بزاں شانزدہ(۱۶) بندانی کمی است ءُ بازیں بندانی تہا تپاوتء ابید لبزی دیگری ہم درا بیت ۔’’ ملک آبادءِ بے غباریں ماہ ‘‘ ، ’’سوج ‘‘ ، ءُ ’’ شکر خا ‘‘ ءِ تہا دیگری نیست البہ چیزے لبزانی دیگری درا بیت ۔ 
	’’ حور چامل ‘‘ نامیں لچھءِ تہا مزنیں دیگری یے درا بیت ،فقیرء اے لچھءِ پنجاہ ءُ ہشت(۵۸) بند جم کتگ ،بشیرءِ گورا پنجاہ (۵۰) بند انت ۔اے توامیں شعرءِ تہا بشیر ءُ فقیرءِ ردءُ بند داتگیں شعرانی نیامء گیشتریں بندانی تہا ردءُ بندءِ مزنیں تپاوتے است ،فقیرءِ ردءُ بند داتگیں شعرءِ تہا ہشت بند اوں گیش انت ۔زانگ نہ بیت کہ کئی شعرءِ راہبند جوان انت!؟ 
	’’ سچویں شیشار‘‘ نامیں لچھءِ تہا ہم یک بندےءِ کمی بشیرءِ گورا است انت ۔ فاضلءِ جوانیں شعرانی تہا یک شعرے ’’ مہرک ءِ نامء‘‘ انت ،وہدے ما بشیر ءُ فقیرءِ ردءُ بند داتگیں کتابءِ تہا اے شعرء دیم پہ دیم کنیں تہ مارا مزنیں دیگری یے گندگء کیت ،بزاں فقیرءِ گورا اے شعرءِ درستی بند شست ءُ چار (۶۴) انت وہدیکہ بشیرءِ گورا چل ءُ چار (۴۴) انت ،اے وڑا بیست بندانی تپاوت است انت ،ایشیء ابید شعرءِ ردءُ بندءِ تہا ہم مزنیں دیگری یے است ،بزاں گیشتریں بندانی ردءُ بند پہک گستا انت ۔ہمے پیمیں مزنیں دیگری یے مارا ’’ جن ،اسپ،زھمءُ تپنگ ءِ شعر ‘‘ ءِ تہا ہم گندگ کیت ،فقیرءِ گورا اے شعر یک سدءُ شش (۱۰۶) بندانی تہا انت ءُ بشیرءِ گورا اے شعرءِ درستی بند ہشتادءُ پنچ (۸۵) انت ،اے وڑا ما گندیں کہ بیست ءُ یک (۲۱) شعرءِ کمی درا بیت ،ایشیء ابید توامیں شعرءِ ردءُ بند ہم پہک گستائیں وڑے ء انت ،ہمے پیما بازیں لبز ہم وتی معنا ء گوں پہک تپاوت دار انت ۔ 
	’’ چاوشءِ جنگءِ شعر ‘‘ ءِ تہا چوشیں حاصیں تپاوتے نیست ،البہ بشیرءِ لچھءِ تہا یک بندے کم انت ۔ہمے وڑیں کمی یے مارا ’’ بھادر مراستانی ءِ شعرءِ پسہ ‘‘ ءِ تہا ہم گندگ کیت ،بزاں اے شعرءِ تہا ہم یک بندے بشیرءِ گورا کم انت ۔’’ بھادر مراستانی ءِ شعرءِ پسہ پہ فاضلء‘‘ مستریں تپاوت مارا ہمے شعرءِ تہا گندگ بیت ،بلے اے تپاوت گیشتر شعرانی کمی ءِ دروشمء انت ،فقیرءِ لچھءِ درستی بند نود (۹۰) انت ،ہمے پیما بشیرءِ گورا اے لچھءِ درستی بند پنجاہ ءُ نو (۵۹) انت اے وڑا ما گندیں کہ اے شعرانی نیامء سی ءُ یک (۳۱) بندانی کمی انت کہ مزنیں دیگری انت ۔ لچھہ ’’ کوفہءِ مھرنگ ‘‘ بشیرءِ کتابءِ تہا نوزدہمی (۱۹) لچھ انت ءُ فقیرءِ گورا اے پنچمی لچھ انت ۔اے شعرءِ بنداتء تپاوت انت انچو کہ شعر بندات بیت تہ بشیرءِ جم کتگیں لچھءِ تہا چار شعر گون نہ انت ،ہمے پیما سرجمیں لچھءِ تہا درستی چاردہ (۱۴) بندءِ کمی انت ۔فقیرءِ کتابءِ تہا اے لچھءِ درستی بند ہشتاد ءُ یک (۸۱) انت ءُ بشیرءِ گورا ایشیءِ درستی بند شست ءُ ہفت(۶۷) انت ایشیء ابید اے لچھءِ بندانی تہا ہم مزن تپاوت گندگء کیت ،لبزانی تہا ہم باز دیگری است ۔ 
	’’ مشکتءِ شعر ‘‘ ، ءُ ’’ جلاب‘‘ ءِ تہا بید چندئے لبزی دیگری ء دگہ ہچ تپاوت نیست ۔ہمے پیما ’’ میر گزابیگ ءِ جنگءِ شعر ‘‘ ءِ تہا ہم تہنا یک بندےءِ کمی است ۔گڈی شعر ’’ بدرء تابانی ‘‘ ءُ ’’ پنت ‘‘ ءِ تہا ہچ وڑیں دیگری نیست ۔ 
	ادا دگہ گپے گیشینگ لوٹیت آ ایش کہ بشیرءِ جم کتگیں کتاب ’’ شپ چراگ‘‘ ءِ درستیں شعر بیست ءُ چار (۲۴) انت ءُ ہمے پیما فقیرءِ جم کتگیں کتاب ’’ درپشوکیں سھیل‘‘ ءِ درستی شعر سی ءُ چار (۳۴) انت ۔ایڈول دوئیں کتابانی تہا دہ (۱۰) شعرءِ کمی انت ،ہما شعر کہ بشیرءِ کتابء مان نہ انت آہانی نام ایڈول انت ۔’’ پیشگوئی ‘‘ ، ’’ بتل ‘‘ ، ’’ مرگءِ شعر ‘‘ ، ’’ ھالو ‘‘ ، ’’ مہ پیکر ‘‘ ، ’’ در ابابتیں دوست ‘‘ ، ’’نادان‘‘ ، 
’’ محمدی زرء خرید نیست ‘‘ ، ’’ حضرت سلیمان ءُ ماھیگءِ شاعر ‘‘ ، ءُ ’’ معراجءِ شعر ‘‘ ہوار انت ۔
	 اے دوئیں کتابانی وانگء پد انچو سما بیت کہ فقیرء اے کار کمے دیما برتگ ءُ آ ئیء وتی ردءُ بند داتگیں کتابءِ تہا فاضلءِ دہ گیشیں شعر ہم ہوار گیتکگ ءُ بشیرءِ جم کرتگیں بازیں شعرانی ردءُ بند ہم بدل کرتگ ایشیءِ ہمراہیء آئیء فاضلءِ بازیں مجلسی شعر ہم وتی کتابء گوں واقعاتی پژدرآں ہوار گیتکگ انت ۔ 
	فاضلءِ شاعریءِ بابتء اے کاراں ما بنداتی کار گوشت کنیں ،فاضلءِ مزنیء و ہر کس منّیت ءُ آئیءِ شعری کمالات آں ہر کس ساڑائیت ،بلے اے مزنی گیش ءُ گیوار ہم لوٹیت ،آئیءِ شعری محاسن ، شعری ترکیب، شعری اصطلاحات ، شعری زبان ،چہر، شبین، اشارہ ، کنایہ ، تمثیل ، تلمیح، ءُ صنائع بدائع ہمرائیء دگہ چوشیں بازیں جہت است انت کہ آئیءِ شاعریءِ مانزمان انت ءُ گیش ءُ گیوار لوٹنت ،اے دراہ شعری کمالات آں چہ بلوچیءِ وانوکاں سرپد کنگءِ کار بلوچ نگد کارانی ئیگ انت ،کہ گوں حاصیں دلگوشیء چارگ ءُ تپاسگ لوٹنت ،پرچیکہ ملافاضل بلوچی عہدی شاعریءِ انچیں نام انت کہ وتی عہدی شعر ی روایت آں پہک نوکیں رنگ ءُ دابےء بدل کنت ، کوہنیں بلوچی شاعری وتی درشانءِ تہا پہک سادگ ءُ ارزانیں صورتےء انت بلے فاضلءِ گورا شعری درشانءِ رنگ پہک بدل بیت ءُ آ عہدی بلوچی شاعریءِ برھلاپ پہ وتی درشانء چٹ علامتی ءُ اشارگی زبانے کارمرز کنت ۔نوکیں شعری ترکیب،نوکیں شعری اصطلاحات ، نوکیں تلمیح ءُ تمثیل آں گوں وتی شعری درانگازء دیما بارت کہ وتی عہدی شعری روایتء چہ چٹ جتا ءُ نوکیں رنگےء انت ۔ 
 





فاضل ء ِ مجلسی شاعری
 رحیم مہر بلوچ
	اے گپ بلوچی زبان ءُ لبزانک ء ِ تاریخ ء  مزن بستارے داریت کہ بلوچ چاگرد ء  ھمک عہد ء  وتی چاگردی جاور حال ء ِ درانگاز ء  پہ شاعر ءُ ازم کار ودی کرتگ ‘ چوعرب چاگرد ء ِ وڈا بلوچ چاگرد ء ِ تہا ہم ہرچ ٹک ءُ تمن یے ء کہ وتی شاعر نبوتگ تہ آتمن ء راگونگ ات گوشتگ۔ ادا اے گپ گیشیت کہ بلوچ چاگرد ءِ تہاشاعری ء  مزن بستارے بوتگ بلوچ چاگردی زندمان ء ِ سیاسی ‘ معاشی ‘ راجی ءُ دودمانی چست ءُ ایرانی درانگازی وسیلگ شاعری بوتگ ‘ پمشکہ بلوچ چاگرد ء ِ معاشی ‘ راجی ءُ دودمانی زندمان ء ِ تاریخ ء ِ مزنیں بہرے منظوم شعری صورت ء  دست کپیت ‘ آدگہ گپے کہ مئے گور ء  نیکہ عہدی شاعر گیشینگ بوتگ انت ءُ نیکہ آوانی شاعری ء ِ وڑ ءُ دروشم ‘ مئے زندمانی ءِ پہر بندی ء ِ مستریں نیمون مئے ھمے عہدی شعری مڈی انت ‘ بلوچ راج ء ِ دودمانی زندگی ء ِ بن ھشت ھمے تاریخی روایت انت کہ مئے زندگی ء  بندوک انت ۔ 	 
	 لبزانک زندء ِ پہمیانیں اسرار ءُ زندگی ء ِ مُجیں دروشمانی سہرائی ء ِ انچیں آدینک انت کہ مردم گوں زند ء ِ راستیاں دچار کپیت ‘ اے آدینک ء ِ تہا مردم وتاءُ گوں وتی توامیں دروشماں ڈیک وارت ‘ بلوچی شعری روایت ء ِ وانگ ء  چہ ھمے گپ دیما کئیت کہ بلوچی عہدی شاعری مدام گوں وتی عہدی روایت ءُ چاگردی زندمان ء  بندوک بوتگ بزان ہرعہد ءُ زمانگ ء  بلوچی شاعری ء ِ تہا وتی عہد ءُ زمانگ ء ِ راستیانی درانگازی بوتگ بلوچی شاعری ء ِ سفر مُدام گواچنی ءُ جزبگ ء ِ پاکی ء ِ ساہگ ء  ردوم زرتگ ‘ ہمے سوب انت کہ بلوچی شعری روایت گوں وتی عہدی روایتاں ہمدپ گندگ ء  کئیت بلوچی زبان ءُ بلوچ راج اے خطہ ء ِ تہا وتی جتائیں تاریخی ہند ءُ مقامے داریت اے زبان اے ریجن ء ِ کوہنیں ءُ شاہگان تریں زبان انت ایشی ء ِ عہدی ءُ گیدی لبزانک ء ِ ہمنکس مزنیں گنجے است کہ ایشی ء ِ برکت ء  بلوچی زبان ءُ بلوچ راج کدی ہم گار ءُ بیگواہ بوت نکنت۔	 
	بلوچی عہدی شاعری دنیگہ جوانی ء  درجنگ نبوتگ اولی شاعری ء ِ زمانگ ء ِ مزنیں بہرے وہدءِ مجانی تہا اندیم بوتگ انت ہرچی کہ دست کپتگ تہ آ اوں دنیگہ پٹ ءُ پول ء ِ سائنسی دروشمانی رد ء  چکاسگ نبوتگ انت ھمے سوب انت کہ گیشتریں شعرانی شاعر زانگ نبنت ‘ بلوچ چاگرد ء ِ تہا نبشتی آسراتی ء ِ نبوہگ ء ِ سوب ء  اے گوہر قیمتی مڈی ء ِ مزنیں بہرے مردمانی ڈوبر ءُ سماء  چہ درآتکگ ءُ بیگواہ بوتگ انت ‘ عہدی شاعری ء ِ زانتگیں زمانگ ء  مئے کواس شاعری ء ِ دومی دؤر گوش انت کہ ملائی دور ھم گوشگ بیت ۔ اے دور ء  بلوچ چاگرد ء ِ تہا علم ءُ وانگ ء ِ وسیلگ گندگ بنت رودرآتکی ءُ روو ایرشتی ہند ء ِ گیشتریں شاعر زانگ بنت ‘ آوانی شاعری ء ِ اوں مزئیں بہرے درجنگ بوتگ ‘ اے دور ء ِ شاعرانی زند احوال ء ِ اوں ڈس رسیت ‘ بلوچستان ء ِ روایرشتی د مگ ء ِ پٹ علم ءُ ازم ء ِ باندات ء  مدام میزران بوتگ ملائی عہد کہ بلوچی شاعری ء ِ تاریخ ء ِ اہمیں عہدے لیکھگ بیت ‘ اے عہد ء ِ تہا بازیں نامداریں شاعر ودی بوتگ کہ آوانی تہایک اہمیں نامے ملا فاضل ئیگ انت۔
	ملا فاضل ء ِ شاعری داں انوگ ء  مارا دو کتا بانی صورت ء  سربوتگ یک کتا بے بلوچی زبان ء ِ نامی ایں پولکار بشیر احمد بلوچ ء  ’’شپ چراگ ‘‘ ء ِ نام ء  چھاپ کرتگ و دومی دیوان ورنائیں پولکار فقیر شاد ء  ’’درپشوکیں سھیل ‘‘ ء ِ نام ء  یکجاہ کرتگ ءُ چھاپ کرتگ ۔ اے دوئیں کتابانی تہا فاضل ء ِ مجلسی ءُ سنگینیں شاعری ہوار کنگ بوتگ انت۔	 
	’’درپشوکیں سھیل ‘‘ ء ِ تہا مجلسی شاعری ء ِ رد ءُ بند باز جوانیں وڑے ء  انت ‘ فقیر شاد ء  ہمک شعر ء ِ پژدر ء ِ شون ء  شعر آن ء  بن گپ داتگ ‘ ماوتی اے نوشتانک ء ِ تہا فاضل ء ِ مجلسی شاعری ء ِ چیزے درانی سیل کینں۔ ماوہدے فاضل ء ِ گوشتگیں مجلسی شاعری ء  وانیں تہ مارا یکے و فاضل ء ِ جند ء ِ تب ‘ آئی مزاج ءُ زانتکاری ء ِ سما کپیت دومی نیمگا ماھمے شاعری ء ِ وسیلگ ء  ہمازمانگ ء ِ بلوچ چاگرد ء ِ راجی زندگی ء ِ بازیں تک وپھنات آں چہ سئی ءُ سرپد بئیں۔ مجلسی شاعری گیشتر فی البدیع گوشگ بیت ‘ مجلسی شاعری ء ِ آدینک ء  ما انچیں چا گردے ء ِ عکس ء  سیل کنیں کہ اود ء  شعر ءُ لبزانک ء  مزن بستارے است ‘ ہمے سوب انت کہ مجلسی شاعری ء ِ تہا ہرچ وڑیں بن گپ ءُ حیال پیش کنگ ء ِسرا ھچ رنگیں بندش ءُ گرءُ دار بندگ نبوتگ ءُ ایشیءِ درورمارا فاضل ء ِ گورا سک باز رسیت ‘ یک انچیں چاگردےءِ تہا اے شاعری ء  ردوم زرتگ کہ اود ء  رژناہ فکری ءُ مردم گری ء  مزن باوستے بوتگ ‘ فاضل چوش کہ یک ابرمی ازمکارے بوتگ ‘ آئی ء  وتی شعری درانگاز ء ِ ہاترا رواج گپتگیں درشان داب ء ِ بدل ء  پہ وتاجتائیں طرز ءُ ڈول یے گچین کرتگ ‘ بلوچی عہدی شاعری ء ِ روایت ء ِ برخلاف فاضل ء ِ شعری درانگاز چیدگی ءُ علامتی ءُ اشارتی انت ‘ آئی ء ِ جوانیں لچھ ہما شمار کنگ بنت کہ اودء  آئی ء  گوں اشارت ‘ علامت ‘ تشبیہ ءُ ایندگہ صنعت آں کار گپتگ ‘ ہمے درانگازی صورت ء ما فاضل ء ِ مجلسی شاعری ء ِ تہا اوں سیل کرت کنیں ‘ مجلسی شاعری بندرء  دیوان ءُ مجلساں نشتگیں مردماں پہ کنگ بیت ‘ پمشکہ بازیں شعر انچیں اوں است کہ آوانی معنا گیش اتگ ءُ تچک انت ہمک مردم اش سرپد بوت کنت ‘ بلے لہتیں انچیں شعرھم است کہ آہاں لس مردم گوں اشکنگ ء  سرپد نہ بنت داں جوانی ء  آشعر ء ِ سر ء  غور مکن انت ‘ اید ء  اے گپ گیش ایت کہ فاضل ء ِ علامتی درانگاز ء ِ دروشم مارا آئی ء ِ مجلسی شاعری ء ِ تہا اوں دست کپیت۔	 	فاضل ء ِ مجلسی شاعری اوں آئی ء ِ سنگینیں شعرآنی وڑ ء  جوانی ء  وانگ ءُ تپاسگ لوٹنت پرچیکہ ہمے شاعری ء ِ تہا مابلوچ چاگردی زند ء ِ ھما عہد ءُ زمانگ ء ِ بازیں تہرءُ دروشم سیل کرت کنیں۔						
	فاضل ء ِ شاعری ء ِ وانگ ء  چہ سماکپیت کہ آسکیں ملک گولیں مردمے بوتگ ‘ ہرچ ہند ءُ جاہ ءُ ملک ءُ دیارے کہ رپتگ تہ آئی ء  وتی ہمے سفر ء ِ سرگوست وتی شعر آنی تہا جاہ داتگ برے مجلسی شاعری ء ِ دروشم ء  برے وتی دومی رنگ ءُ داب ء ِ تہا درانگاز اتگ ، ہمے ملک گولی ء ِ حب ءُ شوق ء  آچہ وتی عہد ء ِ بازیں ہند ءُ شاعر ءُ ازم کار ءُ ایندگہ مردماں چہ آشنا ءُ نزیک بوتگ ‘ ہمے سوب انت کہ مارا آئی ء ِ شاعری ء ِ تہاوتی ہم عہدیں بازیں شاعراں گوں ڈائیلاگ ء ِ دروشم ء  مجلسی شاعری گوں وتی واقعاتی پژدرہ دست کپیت ۔ ملائی عہد ء ِ نامی ایں شاعر ملا عزت پنجگوری ء ِ گندگ ء  یک رندئے فاضل ءُ قاسم سفر کنان ء  پنجگور ء  روانت‘ اود ء  آہان ء  مزن عزت ءُ شرپ دئیگ بیت ‘ آلوٹنت کہ مجلس ء ِ نشتگیں مردم آں چہ عزت ء  جاہ بیاریں ‘ پرئے کار ء  آکسی ء  چے جست کنگ ء  میارکن انت پمشکہ دوئیں برات شعرے ء ِ دروشم ء  آئی ء  زانگ ءُ چکا سگ لوٹنت ‘ اے چکاس ء  آشعری دروشم ء  چوش بیان کن انت ۔	 
	فاضل :	نود کاینت اچ سرون پُٹّہ بنت سے ءُ سے!
	قاسم : 	عاقلیں دیوان ء ِ مرداں شر بزان ات کے ءُ کئے؟
	عزت :	 شمس ‘مھتاب ءُ ذولیخہ تستگیں دل بود کئے
	اے ڈول عزت گوں آہاں پجاروک بیت ءُ مجلس ءِ مردم اوں سرپد نہ بنت کہ اے شاعراں ماوتی شعرانی تہاچے گشت۔	 
	دگہ ہمے وڑیں واقعاتی شعرے ’’لاشار ء ِ سنگت ‘‘ ء ِ نام ء  انت ۔ چوش کہ ماپیسر ء  نویس اتگ ات کہ فاضل ءُ آئی برات قاسم ملک گول ءُ سفرکنوکیں مردم بوتگ انت ‘ یک سالے لاشار ء  مزن ہور بیت ءُ آہند ءُ جاہ مزن سبز ءُ میزران بنت فاضل ہمے نیت ء  دیم پہ لاشارء  روت کہ ملک ء ِ بہار گاہ ءُ میزرانی ء ِ سیلے کنیں۔	 
	’’یک روچے ملاوتی دگے سنگتے کہ نام ئے دینار بیت ھمیشی ء وتی ہمراہ کنت ءُ ماں لاشار ء  کتیچ ء ِ بازار ء  وتی سنگت ء ِ لوگ ء  روت ۔ وھدیکہ ملاءِ سنگت ء  حال گیپت کہ فاضل پیداک انت ‘ گڈا اے پہ وتی مھری ء  رھت ءُ جُلّ کنت کہ چہ فاضل ء ِ رسگ ءُ ساری من چہ وتی لوگ ء  درکایاں رواں تانکہ آمن ء  مہ گندایت ءُ گوں ہمیشی ء  وتی اشتر ء  سواربیت ءُ رھادگ بیت ءُ روت چہ سنگت ء ِ درآھگ ءُ روگ ء  کمے رنداے ہم آئی ءِ لوگء کاینت ءُ سربنت ‘ سنگت ء ِ لوگ ء  دگے مردین آدم نہ بیت درھاجنین آدم بنت ءُ جنین اشاناں آپ ءُ تام کن انت ءُ نندارین انت اش ۔‘‘(درپشوکیں سھیل ۔ ملافاضل تاکدیم 47)فاضل وتی مجلسی شاعری یا جور جواجیء ِ سوبء ہمک ہند ءُ جاہ ء  نامدار بیت ‘ ہمے گپ ء ِ سما وہدے آئی ء ِ سنگت ء  بیت تہ آزانت کہ من زنڈیں ردی یے کرتگ آپداگس ء  واترایت بلے داں انچکہ فاضل ء ِ آگاھیں ذہن وتی کاراں کنت ‘ آمرد تچان ء  لوگء  کیت ۔ ’’چہ سلام ءُعلیک ءُ تیار جوڑی ء  چے رند نوں ملا ء ِ سنگت چہ آئی ء  پھلی لوٹ ایت کہ من شمے آھگ ء  ساریء  درآتکیگان ءُ لوگءِ توک ء  دگہ مردیں آدم نبوتگ کہ شمارا شری ء ِ سر ء  آب ءُ تام بکن انت ءُ بلے بچار پہ حدائیگی اے بارہ ء  منی سرء شیئرے مہ بند ءُ من ء  بنام مکن نوں فاضل گشیت کہ شعر ومادیری بستگ ‘ گڈا آئی ء ِ سنگت گوں ہمے گپ ء ِ اشکنگ ء  سٹّ کنت ءُ گشیت کہ توشیئر دیری بستگ ‘ گوں ھمے گپ ء ِ کنگ ء  فاضل وتی بستگیں شیئر ء  آئی ء ِ دیم ء  پگال کنت ءُ گشیت۔	 
منوں فاضل گوں دینار ء  
شتاں سیلی ماں لاشار ء  
من ئے پرگندمی سال ء 
کروس باز انت ماں لاشار ء  
نکینکاں جنگ دات مار ء 
	چہ فاضل ء ِ ہمے گالانی اشکنگ ء  آئی ء ِ سنگت ملا ء ِ دست ءُ پاداں کپ ایت ءُ چہ آئی ء  پھلی لوٹیت ءُ گشیت کہ بس انت من ء  چد ءُ دیم بنام ءُ رسواہ مکن ءُ پمن ھمنچک بس انت ءُ دیم ء مرو ‘‘۔(درپشوکیں سھیل ۔ تاکدیم 48/49)	 
	آسفر ء  کہ دوئیں برات ہور بوتگ انت تہ آہاں وتی گیشتریں قصہ ءُ معاملات سادگیں ءُ لس زبان ء ِ بدل ء  شعری دروشم ء  کرتگ ‘ چشیں بازیں قصہ ءُ شعر دوئیں براتانی نیام ء  است انت کہ ڈائیلاگ ء ِ صورت ء  انت ‘ چشیں گیشتریں شعری ڈائیلاگ آنی زبان اشارتی انت یک قصہے چوش انت کہ یک سفرے ء  دوئیں برات ہور بنت ‘ داں یک زر گرے ء ِ دکان ء  سربنت ‘ اود ء  دگہ ہم بازی مردم نشتگ بنت ۔ ’’اے دویں گوں دیوان ء ِ آدگے مردماں نندوک بنت کہ چہ دیمی نیمگ ء  زرگر ء ِ جنک چہ بان ء ِ دری ء  سر کشیت ءُ چیروکائی اشانء  چارگ ء  بیت کہ ملاقاسم ء ِ چم پہ آئی ء  کپ انت ‘ آشّری ء ِ سر ء  جنک ء  چار ایت کہ آسک ڈولدار ءُ شررنگ انت ‘ آئی ء  وتی سر ششتگ ءُ مودئے سکالک نہ کتگ انت ءُ انچویلہ انت ‘ آمزن ءُ گور ءُ گودان انت ءُ سوری (جنگی ) انت چہ ایشی ء ِ گندگ ء  قاسم ء  اوپار نہ روت ‘ آلوٹ ایت کہ وتی برات ء  حال بدنت زرگر ء ِ جنک بچار کہ وتی بان ء ِ دری ء  سرئے کش اتگ ءُ مارا چارگ ء  انت انچووتی برات ء  مردمانی توک ء  گشت نہ کنت کہ تو جنک ء  بچارکہ چہ اشی ء  آدگے مردم سرپد بنت پمیشکا آ فاضل ء  راپہ شعر سرپدکنت ءُ چوش گشیت۔	 
 	قاسم :	کپودرماں گلیں دمب ء 
	فاضل :	 کجام دیم ء  دیاں گومب ء  ؟
	قاسم :	دریگ ءُ کا پر ء ِ لمب ء 
	فاضل:	سرئے ششتگ مھرنگ ء 
	قاسم : 	دوتیرئے ایرانت ماں ونگ ء  
	فاضل : 	میان ئے بستگ پہ جنگ ء 
	قاسم :	 مہ کش ئے غیرت ءُ ننگ ء 
	چہ اے دوینانی وت ماں وت ء ِ حال دیوکائی ء  ھما دیوان ء ِ مردماں نزانت کہ اے دویں وت ماں وت ء  چے گشگ ء  انت ۔‘‘ (درپشوکیں سھیل ‘ تاکدیم 53/54)	 
	ہمے وڑیں دگہ قصہے قاسم ء ِ زاماتی ء  گوں شعری دروشم ء  بندوک انت ‘ اے قصہ یا واقعہ ء ِ پژدر چوش انت کہ قاسم وہدے ورناہ بیت تہ آئی ء ِ ورنائی واہگ گرک جن انت گڈا آگوں وتی مستریں برات فاضل ء  سیر ء ِ گپ ء ِ ہاترا جاگھے دیم دنت ۔’’فاضل چار رند ء  پہ ذاماتی ء ِ خاطر ء  آھانی گور ء  روت ‘ بلے ھمک رند ء  گوں ناکامیں دلے واترکنت ءُ رند ء  آنیمگ ء  چک نہ جنت ءُ نہ روت ۔قاسم سھی نہ انت کہ براتء پہ منی زاماتیءِ واست ء  ماں بلّ ء  چار رند شتگ ‘ بلے ھمک رند ء ِ روگ ھشکینے بوتگ ءُ آنہ ٹھ اتگ انت ءُ زاماتی نبوتگ ‘ آ گشیت کہ بلکیں برات بے خیال انت ‘ من رواں دوبارہ آئی ء  راترانگ ء  گیجاں کہ بلّے روت انت ‘ وھدے آوتی برات ء ِ گورء  پہ ھمے گپ ء ِ واست ء  روت گڈا اے دمان ء  آئی ء ِ گور ء  دگے مردم نندوک بیت ‘ آنہ لوٹیت کہ چہ ھمے گپ ء  آدگے مردم سرپد بہ بنت ‘ گوں لوگ ء ِ پترگ ء  آوتی برات ء  ھمے گپ ء ِ جست کنت ءُ فاضل درھائیں حالاں آئی ء  رادنت کہ ھما مردم سرپدنہ بنت ‘ نوں بچار ات ہماشئیرانی بندان۔
		قاسم :	 سلام علیک منی مُلاّ !
			درآچہ گورگیں کُلّء
			بروا ود ء  ماں میر بلّ ء  
			ھلاس کن آسمی پُلّ ء 
			ببوج سبزہ چہ قطّار ء 
			گراں شگر ء  چہ ستار ء 
		فاضل :	 تئی سلام ء  علیک باتیں
			بنند یک ساھتے سارتیں
			چار رند من ھمود داتیں
			چل مثقال طلاہ داتیں
 			یک ڈگارے نخیلائیں
			چار بندہ کسان ذاتیں
 			دو پرداچ رندی سوغاتیں
 			نہ من ایت میر مزن گواتیں
 	قاسم :	 نہ کرزایت چورہ بے ماتیں 
	 	 وتی زرّے حرام باتیں۔‘‘
		(درپشوکیں سھیل ۔تاکدیم 91/92,93)
	مجلسی شاعری ء  ما عربی زبان ء ِ ہجّو ء ِ وڑیں تہرے گوشت کنیں ‘ ہجو ء ِ تہاکجام ہم راج ٹک یاحامیں مردم ءِ سرا ایراد گرگ ءُ آئی ء ِ سرء ملنڈ ءُ مسکرا کنگ بیت ‘ بلوچی مجلسی شاعری ء ِ تہاہم مارا گیشتر ہمے پیمیں شعر دست کپ انت ‘ فاضل ء ِ ہم عہدیں شاعر ھم چہ آئی ء  کم نبوتگ انت ‘ بلکیں مجلسی شاعری ء ِ وانگ ء  چہ انچو سماء بیت کہ آزمانگ ء  یک دومیگ ء  چہ باج بری ء ِ جذبگ بوتگ ۔ فاضل ء ِ نام ء  بندوکیں چشیں بازیں شعر است انت کہ آفاضل ءُ آئی ء ِ عہد ء ِ دگہ نامداریں شاعرانی میان ء  بوتگیں ڈائیلاگی شاعری ء ِ صورت ء  انت ‘ فاضل ماراوتی عہد ء ِ انچیں آگاہ فکر ءُ جور جوابی ء ِ دروشم ء  گندگ کئیت کہ آچہ وتی عہد ء ِ توامیں شاعراں بالاتر انت ۔ملا بوھیر فاضل ءِ عہد ء ِ نامداریں شاعرے بوتگ ‘ اے دوئیں شاعر اچ یک دومیگ ء  نزیک بوتگ انت ‘ یک ہمے وڑیں قصہے گوں اے دوئیں نامداریں شاعراں بندوک انت۔	 
	فقیر شاد ء  وتی کتاب درپشوکیں سھیل ء ِ تہا ھمے قصہ یا واقعہ ء  را ’’ڈیمبری کرّے ‘‘ ء ِ نام داتگ ‘ اے قصہ ء  فقیر ء ِ زبان ء  سیل کن ات ۔ ’’یک رندئے ملافاضل گرمی جلے پہ دست آنجگلے ء ِ خاطر ء  ماں ڈیمبری کرّے ء  نندایت ءُ وتی بڈء  چادر ء  چارتل کنت ءُ سرء ِ توک ء  ایرکنت ‘ نہ کن ئے کہ چہ آدیم ء  ملا بوھیر ءُ آئی ء ِ زامات گوں اشترے ء  پیداک انت ‘ فاضل آھان ء  نہ گندایتءُ آفاضل ء  راگند انت کہ دست آنجگے ء ِ سر ء  نشتگ ‘ نوں ملا بوھیر گوں وتی زامات ء  گشیت کہ مرچی بے واری ملا فاضل شر مئے دست ء  کپتگ ‘ زامات آئی ء  گشیت کہ ناکو بیزار کن ‘ اے مرد ملا فاضل انت توھرچی بگش ئے آتئی جواب ء  ترانہ دنت ءُ من زاناں کہ آجواب ء  پمن ء  ترّین ایت ‘ من ء  ایشی ء ِ دست ء شِر ءُ مردار مکناھین!ملا بوھیروتی زامات ءِ گپ ء دلگوش نہ داریت ءُ انچوکہ ملا فاضل ءِ جُتکی ء  کاینت گڈابوھیر شاکارگے جنت ءُ پہ آئی ء  چوگُشیت : 	 
میر ء  گپتگ ڈیمبری کرّے
سربر ء  ایرانت شدّہ ءُ برّے
چیرگ ء پیداک انت دگے سرے
گوں ھمے گپانی اشکنگ ء  آچار ایت کہ اے بوھیر ءُ زامات انت ءُ اشان اے گپ من ء گشت انت انچوگوں پاد آھگ ء ِ شرط ء  دیم ء  گوں ھما یاں کنت ءُ چو آھانی پسوء  دنت
شما دو ات ءُ اولاک شمے ھرّے
دازن ء ِ بازار ء  بجنت چرّے
پرماوتی زامات ء  کہ بدنت ترّے
	گوں ھمے پسو آنی اشکنگ ء  ملا بوھیر ء ِ زامات گشیت من ترا نہ گشت کہ ایشی ء  بل ءُ گون ئے مجن کہ اے ترا ھچ نہ گشیت ءُ بیر ء  پمن ء  ترین ایت ءُ من ء  شِر کنت ۔نوں آوتی زامات ء  را تسلہ دنت ءُ گشیت کہ فاضل ء ِ گپاں دل ء  میار ءُ بدمہ برآتئی پیرناکو انت ۔ ‘‘ (درپشوکیں سھیل ‘ تاکدیم 63/64 )	 
	فاضل ء ِ مجلسی شاعری ء ِ دگہ بازیں نمونگ است انت ۔ اے نوشتانک ء ِ تہا تہنا چیزے درور پیش دارگ بوتگ ‘ بلے راستیں گپ ایش انت کہ فاضل وانگ بہ بیت تہ ماہمے شاعری ء ِ وسیلگ ء ہمازمانگ ء ِ چاگردی زندمان ء ِ قدر ءُ ویلیو آنی سرپدی ء ِ ہمرائی ء  بلوچ چاگرد ء ِ تہا ازم ءُ ازمکار ءُ شعر ءُلبزانک ء ِ بستار ءُ ارزشت ء ِ اوں سماء کپیت یک انچیں چاگردی ء ِ تہا اے مجلسی شاعری ردوم زیرگا انت کہ اود ء  شعر ءُ لبزانک ء  مزن بستارے است ‘ رژناہ فکری ‘ رژن حیالی ءُ مردم گری ء ِ جوانیں نمونگ گندگ کاینت ‘ صبر ءُ اوپار ءُیک دومیگ ء ِ عزت ءُ شرپ دئیگ ء ِ جوانیں اقدار درء  بنت ‘ ہمے سوب انت کہ مئے مہلوک ء  وتی اے لبزانکی شعری مڈی مدام وتی پرائیں ڈوبراں سامبتگ ءُ پہریزاتگ انت ۔	 















شھلچہ کار ءِ زندءُ ازم
رحیم مہر بلوچ 
	ملافاضل چاوش ء ِ سیادی رندتمن ء ِ شاھو زئی ٹک ء  گوں است ات ‘ بندر ء  آپیشین ء ِ نندوک اتاں رند ء  آہانی پشت پداں اود ء  چہ لڈات ءُ مند ء ِ شمالی کوھی ہند قاسمی چات ء  دائمی آبات بوتنت ۔(1) آئی ودیگی ء ِ بابت ء  جتائیں لیکھ دیما اتکگ ‘ یک حیالے ء ِ ردء  آ1200ہجری ء  ودی بوتگ ۔ بلے اے پکیّں سال نہ انت ‘ بندرء  اے تاریخ فاضل ء ِ لچھ شدری ء ِ ہارء پہ گوشگ بوتگ ‘اے ہارءِ بابت ء ھمے گشگ بیت کہ اے 1229ھ ء  اتکگ اے درگت ء  فاضل ء  وتی لچھ ء ِ تہا اے پیما نویستگ ۔		 
چار ات ءُ چار شمبے ات ماہ ء  ربیع الاولاں
 ہجری ء ِ دوازدہ صد ءُ بیست ءُ نھ ات صاحب دلاں
حیال ہمیش انت کہ فاضل ء  اے لچھ وتی ورنائی ء ِ روچاں پربستگ کہ آئی عمر کساس سی سال بوتگ (2) اے شعر ء ِ تاریخ ء  ابید مارا دگہ ہچ وڑیں چیزے دست نہ کپیت ‘ البتہ آئی ء ِ رفتن ء ِ تاریخ مارا آئی ء ِ قبر ء ِ سنگ ء ِ سر ء ِ نبشتگ ء  چہ دست کپیت ‘ کہ آئی ء ِ کستریں برات ملا قاسم ء ِ نبشتگین انت شنک ء ِ نبشتگہ چہ نیم سر ء ِ نادرا ہی ء ِ اوں سرپدی رسیت کہ فاضل ء ِ مرگ ءِ نیمون بوت۔ ہمے شک ء ِ سرا فاضل ء ِ مرگ ء ِ سال 1270ہجرینبشتگ ۔ فاضل ء ِ ادیرہ مند سورو ء  اِنت۔		
	فاضل ء ِ ودی بوہگ ء  پیسرہمے گوشنت کہ یک شپے آئی ء ِ مات واب گند ایت کہ آئی ء ِ ہردوئیں دستانی دل ء  دو مھرگ درپشگ ء  انت کہ ہمیشانی روژ ناہی ء  شپ ء ِ سیاہی رژنائی ء ِ تہابدل بوّان اِنت ءُ سہب ء  پاد آہگ ء  پد آتکانسر بیت ءُ نزیکئیں میتگ ء  روضونامیں زالے ء ِ گوراپہ واب ءِ ِمعناء ِ جست ء  روت ‘ آایشی ء  گوشیت کہ تئی مبارکیں واب انت ۔ ترا دو انچیں لال ءُ گوہریں مردین چک بیت کہ آماں جہان ء  مزن نام پیداک کن انت ۔(3) چیزے مدت پد آئی ء ِ گورا ملا فاضل ءُ پدا ملا قاسم ودی بوتنت ۔ واب ء ِ تہا ہمانور ءُ روژنائی کہ درء  بوتگنت دوئیں ‘ برات وتی فکری آگاہی ءُ شعری ءُ ازمی زانوگرے ء ِ سوب ء  ہمے نورءُ روژنائی ء ِ ہم تنگ بیتاں۔
	ملا فاضل ء  کد ‘ کجا ‘ کئی گورا چنکس ونتگ ءُ دربرتگ ۔اے بابت ء  مارا جوانی ء  سرپدی نہ رس ایت ‘ البہ اے گپ آئی ء ِ شاعری ء ِ تہا جو روچ ء  پدرانت کہ آئی ء  عربی ءُ فارسی زبان ء ِ سر ء  سرجمیں دزرسے بوتگ ‘ پمشکہ مردم ہمے گمان کرت کنت کہ فاضل ء  الم چہ کسے ء  علم دربرتگ آئی ء  بلوچانی سیاسی ءُ راجی تاریخ ء ِ ہمرائی ء  اسلامی دنیا ءُ ایندگہ راجانی تاریخ ء ِ ہم زانت ءُ آگاھی بوتگ ‘ ایشی ء ِ نمونگ آں ما فاضل ء ِ شاعری ء ِ تہا جوانی ء  سیل اِت کنیں۔
	فاضل ء ِ شاعری ءِ مزئیں بہرے مہرانکی واہگانی درانگازی ء ِ زیبائیں نمونگ انت بلوچی عہدی شاعری ء ِ تہا چہرءُ شبین ء ِ کارمرزی کتگ بوتگ ‘ فاضل ء ِ عہدء  اوں بلوچی شاعری ء ِ تہا شعری صنعت آنی کارمرز ی کنگ بوتگ ‘ بلے اے درگت ء  فاضل وتی مٹ وت انت ۔ آئی ء  بلوچی شاعری ء  رانوکیں درشان داب ‘ نوکیں شعری زبان ‘ نوکیں چہر ‘ شبین ‘ نوکیں شعری اصطلاحات ء ِ ہمرائی ء  نوکیں درانگازی دروشمے اوں داتگ لس زبان ء  آئی ء ِ باز کم شعر گندگ بیت۔
	آئی ء ِ شاعری ء ِ مزئیں بہرے چیدگی درشان ء ِ تہا انت ‘ایشانی سرپد بوہگ ء ِ حاترا بلوچی دودمانی زندگی ء ِ اسرال ء چے سرپدی ء ِ ہمرائی ء  بلوچی زبان ء ِ جتائیں لہجگ آں چہ اوں سرپدبیگ ہژدری انت ءُ آئی ء ِ کلام ء ِ تہاتاثیر ‘ شیرکنی ءُ مسکرا ءُ ملنڈ است انت ایشی ء ِ ہمرائی ء  آئی ء ِ شعر آنی تہا لبزانی ردءُبند ابرمی صورت ء  انت ۔ اے پڑ ء  ایدگہ بلوچ شاعر آئی ء ِ ہمسری کرت نہ کن انت صنائع لفظی ‘ ایہام ءُ علمی تلمیحات وکنایات ءِ سوب ء  کہ آئی ء ِ گیشتریں لچھانی تہاگندگ بنت لس مردم آئی ء ِ باز شعرآں سرپد بوت نہ کنت ‘‘ (4)
	فاضل ء  تہنا مہرانکی شاعری چیدگی دروشم ء  بیان نکرتگ ‘ بلکیں آئی ء  ہرچ وڑیں بن گپ ء ِ ہمے داب ء ِ تہا بیان کنگا مزن دزرسے بوتگ ۔ آیک جور جوابے ات ‘ اے درگت ء  چشیں بازیں قصہ است انت کہ گوں آئی ذات ء  بندوک انت ‘ آئی ء ِ شاعری اگن ہمے نگاہ ء  چہ چکاسگ بہ بیت تہ آیک اے پیمیں از مکارے ء ِ صورت ء  دیما کیت کہ آ ہر روچیگیں زند ء ِ گو نڈیں سُر پُرءُ چست ءُ ایراں ہم گوں مزن شیواری ازمی دروشم دنت ۔فاضل ء  گوں بندوکیں چشیں بازیں قصہ است انت کہ آئی ء ِ جور جوابی ءُ شعری دسرسی ء ِ مانزمان انت۔
آئی ء ِ جور جوابی ء ِ یک قصہے ملا داد محمدپرومی ء ِ بابتء انت ‘ آگشیت کہ من فاضل ء ِ گندگ ء  مند ء  شتوں ءُ فاضل ء ِ چکاسگ ء ِ حاترا چیزے شعر ٹاھینت ءُ رسگ ء  گوں اے پیما درشان کت انت ۔
سلام علیک ترا باتیں فاضل
تمام شاعرانی استے بلبل
 غلامے جِستگ ءُ گار انت
لانک ء  بندکہ پرتو کار انت
 فاضل ء  پہ نامھتلی جواب گردینت ۔

سلام باتت علیک منی ہاڑ
منی دوست ءُ یلین وسیاد
پرومیانی شکر گپتار
من ءُ یار محمد ءُ کیّا 
سر ءُ سوج کناں ٹی ء  
چمود سرگپتگے پاری
دوگال ات گشتہ پرخواری (5)
	چشیں بازیں قصہ گوں فاضل ء ِ ذات ء  گرنچ انت کہ شاعری ء ِ سر ء  آئی ء ِ دسرسی ءُ فی البدیعہ شعر گوشگ ء ِ شاہدی دئینت ‘ چوشکہ آیک ابرمی شاعرے ات ءُ اے ازم آئی ء  را پہ ودیگی رس اتگ ‘ پمشکہ آ چنیں ہم چکاس ء  کدی ہم بے سوب نبوتگ ‘ ملا فاضل ءُ قاسم ء  مدام پجی ء  سفر کتگ ‘ ءُ ہر جاھے کہ آہاں وہدء ِ لوٹ مرتگ تہ سادگیں زبان ء ِ بدل ء  آہاں ماں شعری زبان ء ِ تہا انچیں چیدگی دروشمے ء  گپ کرتگ کہ لس مردم ایشانی معنائی جہان ء  پہ ارزانی سیل کرت نکتگ ۔یکرندئے دوئیں برات پجی ء  زرگرے ء ِ دکانء  رونت ‘ چوشکہ دوئیں برات وتی شاعری ء ِ سوب ء  مزن نامدار بنت پمشکہ بازیں مردم آوانی گندوک ء  مُچ بیت ۔اے دوئیں پُرّیں دیوان ء  نشتگ بنت کہ زرگرے ء ِ جنک لوگ ء ِ دریگ ء  ایشانی گندگ ء  کیت انت قاسم ء ِ چم آئی ء  کپنت ءُ آ آئی ء ِ زیبائی ء  چہ باز اثرمند بیت ‘ آلوٹیت کہ فاضل ء  اوں اے بابت ء  سئی بکنت ‘ بلے انچو مردمانی مُچّی ء  آچوش نکنت پمشکہ آشاعری ء ِ صورت ء  فاضل ء  چوش حال دنت ۔
		قاسم : 	کپودرماں گلیں دمب ء  
		فاضل :	کجام دیما دیاں گومب ء 
		قاسم :	دریگ ءُ کاپرء ِ لمب ء 
		فاضل :	سرئے ششتگ مھرنگ ء 
		قاسم :	 دوتیر ایرانت ماں ونگ ء 
		فاضل :	میانے بستگ پہ جنگ ء 
 	 	قاسم :	مہ کشئے غیرت ءُ ننگ ء  (6)
	اے ڈول آ دوئیں برات پُرّیں مجلس ء  وتی گپ ء  ماں شعری دروشم ء  بیان کن انت ‘ دیوان ء  نشتگیں مردم چہ آوانی گپاں ہچ سرپدنہ بنت ۔
	مہرانکی شاعری :فاضل عشقی یا مہرانکی بن گپء ِ سر ء  بازیں لچھ نبشتگ ‘ آیک گواچنی عاشقے ات ‘ آئی ء ِ مہرانکی شاعری لس روایتی شاعری ء ِ بدل ء  مزن شاہگانیں چیر ءُ شبین آنی صورت ء  بیان بوتگ ‘ اے درگت ء  آئی ء ِ لہتیں لچھ مزن ارزشت دارانت کہ ایشانی تہا ’’مہ پیکر ‘‘ ’’مہرک ء ِ نامء  ‘‘ ‘ ’درپشوکیں سھیل ‘‘ ’’حورچامل ‘‘ ’’ سچویں شیشار‘‘ ’’شپ چراگ ‘‘ زبادموشں ‘‘ءُ گنجیں ماول ‘‘ حسن ءُ بیان ء ِ جوانیں نمونگ انت ۔ آیک انچیں عاشقے کہ آئی ء ِ نگاہاں دوست ء ِ زیبائیءِ ہزار نکش جلوہ دیئنت ‘ زبان ءُ بیان ء ِ سر ء  دزرسی ء ِ سوب ء  آئی ء  درشان ء ِ انچیں سحر آماچیں دروشمے رستگ ات کہ آدوست ء ِ ڈیل وبالا د ء ِ نکشاں انچیں وڑے ء  گیشینیت کہ وانوک ء ِ دیما آگوں وتی توامیں حسن ءُ زیبائی ء  پدربیت ‘ بشیر بلوچ آئی ء ِ شاعری ء ِ بابت ء  نویسیت کہ ’’ماہ دروشمیں دوست ء ِ پرپکیں لنٹ بہ بنت کہ مجنوں تبیں عاشقانی دل ءِ ِدرکّگ ‘ ماہ رنگیں دوستانی دل ء  چست بوتگیں مہر ءُ واہشانی گپ بہ بیت یاسر مستیں عاشقانی غم زدیں دلانی آہ ءُ اپار ‘ فاضل اے توامیں جیڑہاں پہ مزن شیواری بیان کنت ۔‘‘(7)
لچھ مہ پیکر ء ِ لہتیں بند سیل کن ات ۔
نشتگ ماں کٹے صورت رخساریں
چوٹو سیاہ مار ءُ بینی کاٹاریں
 نقش ئے پرزان ءُ ایرانت پلگاریں
 ہتلی نگران انت نیکو کاریں
 دنزءُ تاموریں مادن گیواریں
ماں دلے بند انت ہکگ تیجاریں
 نام منی شنگیں ماں زبان ہاریں
	ہمے پیما آئی لچھ ’’مہرک ء ِ نام ء  ‘‘ اوں وتی درشانءِ تہا وتی دروروت انت ۔ لہتیں بند بہ سیل ات۔
مُرگ منی دوست ء ِ گندگ اِت مئیلیں
کج خمار چمیں چوکدح ء کیلیں
چوٹہ ئے تیماریں کش ء تیلیں
کرگی گریھ ئے لائق ءِ سیلیں
 نشتگ کمان میان ماں گوات گرئے نقشیں
کدھیں چم ءُ پونز قلم کشیں
عرض منی لال ء دائم ء زنگیں
پرتئی دیدار ء دلوں تنگیں
	’’درپشوکیں سھیل ‘‘ بلوچی مہرانکی شاعری ء ِ تہایک انچیں لچھے کہ ایشی ء ِ تہا فاضل ء ِ شاعرانہ تخیل ہمابرزیاں سر انت کہ اودء  لبزوتی بستگیں ءُ لس روایتی معناء  چہ درکاینت ءُ نوکیں معنائی جہانے ودی کن انت اے لچھ ء ِ تہا فاضل ء  لہتیں انچیں شعری اصطلاحات ساچ اتگ کہ بلوچی شاعری ء ِ باندات ء ِ مانزمان انت ۔ درائیں لچھ وتی درشان ء ِ تہا چہرءُ شبینی دروشم ء  انت ءُ توامیں چہر ءُ شبین بلوچ چاگرد ء ِ دودمانی ‘ راجی ءُ ابرمی صورتء انت کہ وانوک وتا تچک ء  ہما چاگرد ء ِ سحر آماچیں فضاء ِ تہا زند کنگا مارایت فاضل ء  وتی شاعرانہ کمال ء  گوں نبشتگ ۔ لہتیں بند پہ دروربچار ات۔
کبگی لڈگ ءُ گامانی
 لال گوں قیمتی شارانیں
 سرگواپ ءُ طلاہ کارانیں 
حود ءُ امبراں سارانیں 
شار ءِ دامن ء دارانیں 
نیم چمی مناچارانیں
	راجد پتری واقعات ء ِ بیان :بلوچی عہدی شاعری ءِ مزئیں بہرے وتی درشان ء ِ تہاکجام ہم تاریخی یاراجی ویل ءُ واقعہ یے ء ِ پژدرہ ساچگ بوتگ ‘ چوشکہ کوہنیں زمانگ ء  بلوچ چاگرد ء  تاریخ نویسگ ء ِ دودنبوتگ ءُ ردانک نویسگ ء ِ روایت نیست ات ‘ پمشکہ ما گندیں کہ گیشتریں ویل ءُ واقعہ کہ ایشانی تہا بلوچانی چاگردی ءُ دودمانی زند ء ِ قصہ جنگانی داستان‘ مہرانکی قصہ ءُ ہمے پیمیں دگہ واقعہ ءُ داستان مارا ماں دراجیں لچھانی صورت ء  دست کپ انت ۔ اے سلسلو داں نیم عہدی شاعری ء  برجاہ ات فاضل ء ِ گورا اوں ماراہمے سلسلو ء ِ جوانیں روایت گندگ کئیت ‘ اے درگت ء  آئی ء ِ لچھ’’رندانی شعر‘‘ کہ بلوچ تاریخ ء ِ اہمیں واقعہ یے ء ِ پژدرہ نویسگ بوتگ مااگن اے لچھ ء وانیں تہ مارا فاضل ء ِ بلوچ تاریخ ء  چہ آگاہی ء ِ سماء کپیت ‘آئی ء  اے لچھ ء ِ تہا بلوچ تمن آنی چہ ایران ء  لڈگ مکران ءُ پدء  سیوی ء  آبادبوہگ ء ِ تو امیں احوال گوں مزن ازمکاری ء  بیان کرتگ ءُ بلوچ آنی تاریخ ء ِ جتائیں زمانگ آنی ذکر کنان ء  اہمیں تاریخی شخصیات ءُ آہانی کرد ء ِ بابت ء  وتی حیال درشانتگ انت کہ شاعری ء ِ تہا’’جزئیات نگاری ‘‘ ء ِ جوانیں درورانت ۔ہمے پیمیں قصہ یے’ شدری ء ِ ہار ئیگ انت ‘ کہ اچ اے ہار ء  مکران دمگ ء  مزن تباہی اتکگ ات ‘ اے لچھ وتی درشان ء ِ تہاباززیباانت ایشی ء ِ تہاڈرامائیت اوں است ‘ وانوک آبیمنا کیں ندارگ ءُ آئی ء ِ تباہیء  انچومارایت گوشئے درائیں ندارگ چمانی دیماگردش ءُ لگ انت۔
ناگمان ء  ہرنیمگ ء  شھکور گیابیں پرشتگ انت
ماں لداں سالوس ءُ اشگال ءُ پلنگ اش کشتگ انت
 گریشگانی اژدھا اش چہ دیاراں کشتگ انت
چپ وراستاں مردمانی صلوات ءُ منادی رستگ انت 
تھت ءُ بالشتاں پری پیکر چہ واباں جستگ انت
سردراءُ پاد شپا دء  دیم پہ کوہاں رفتگ انت
مرد کامداریں ناکام چہ خیالاں گشتگ انت
	ہمے وڑالہتیں دگہ جنگانی داستان اوں فاضل ء  لچھی دروشم داتگ ءُ ہما زمانگ ء ِ دودمانی ءُ چاگردی زند ء ِ راجی تاریخ نمیراں کرتگ ۔ اے لچھانی تہا ’’چاوش ء ِ جنگ ء ِ شعر‘‘ ءُ ’’گزابیگ ء ِ جنگ ء ِ شعر‘‘ مزن بستار دارانت۔
	نیکراہی ءُ اخلاقی لچھ:چوشکہ فاضل یک گواچنی عاشقے ء ِ ہمرائی ء  یک عالم ءُ دانائیں مردمے ات ‘ آ،قرآن ‘ حدیث ‘ فقہ ءُ تصوف ء ِ ہمرائی ء  اسلامی تاریخ ء  چہ اوں زانتکار ءُ سرپدات ‘ پمشکہ مارا آئی ء ِ شاعری ء ِ تہاپنت ءُ سکین ‘ اخلاقی درس ء ِ ہمرائی ء  نیکراہی چاڑ ءُ حیالانی اوں درشان گندگ کیت ‘ آئی ء  اسلامی تاریخ ء ِ اہمیں واقعہ آنی ہمرائی ء  ایندگہ پیگمبرانی بابت ء  اوں بازیں لچھ پِربستگ کہ اچ ہمیشاں اسلام ء ِتاریخ ء  چہ آئی ء ِ آشنائی ءُ مذہب ء ِ بابت ء  آئی لیکہ ءُ حیالانی سرپدی رسیت۔اے درگت ء  آئی ء ِ چیزے لچھ باز اہم انت کہ ایشانی تہا ’’پنت ‘‘ ’’مکاریں دنیا‘‘ دوانچیں لچھ انت کہ ایشانی تہا آئی ء  دنیا ء ِ ناپائیداری ء ِ ذکر کنان ء  انسانء ِ سماء  رازندء ِگواچنی آنی نیمگاترینگ ء ِ جہد کرتگ کہ آدائمی ءُ نمیران انت ‘ اے دوئیں لچھانی تہا مارا اخلاقی درس ء ِ ہمرائی ء  مردم گری ءُ ایشی ء ِ بستارءُ عظمت ء ِبابت ء  اوں آئی ء ِ فکر ءُ حیالانی سماکپیت ‘ ایشاں ابید آئی ء ِ دگہ لچھے ’’مرگ ء ِ شعر‘‘ ء ِ بن گپء  انت ‘ اے لچھ ء ِ تہا فاضل ء  مرگ ء ِ دست ء  انسان ء ِ بے بسی ء ِ ذکر باز جوانیں وڑے کرتگ ‘ آئی ء  مزن ازمی کمال ء  گوں اے لچھ ء ِ تہا مرگ ء ِ دست ء انسان ء ِ بے وسی ء ِنکش کش اتگ ‘ مرگ ء ِ گواچنی ءُ ایشی ء ِ ندارگ انچیں وڑیے ء  کشگ بوتگ انت کہ وانوک وتامرگ ءُ زند ء ِ میان ء  مارگ ء لگ ایت ‘ حداء ِ اے شاہگانیں جہان ء  انسان ہما ایوکیں ساھے کہ آئرا مرگ ء ِ سماء است انت‘ آئرا مرگ ء ِ سماء  چہ ودیگی ء دئیگ بوتگ‘ آزانت کہ دنیا چند روچ ءِ انتءُ مرگ مزئیں راستی انت ‘ اے سماء ِ است بیگا ابید اوں انسان زند کنگ ء ِاوست ء  چرے راستی آں چہ وتی نگاہاں دُزّایت ‘ بلے اے راستی آں انسان ء ِ لاشعور ء  انچو جاہ کرتگ کہ آ ایشی ء  چہ وتا گستا داشت نہ کنت ہمے مار اشت ء  انسانی وجودیک دائمی ایں عذابے ء ِ تہا چگل داتگ فاضل ء ِ ازمی کمال ایش انت کہ آئی ء  اے راستی شعوری صورت ء  من اتگ ءُ ایشی ء ِ ندارگ کشی انچیں وڑے ء  کرتگ کہ شعری روایت ء ِ تہا یک بے دروریں گیشی یے جوڑ بوتگ ءُیک ابدی دروشمے ء  بدل بوتگ ۔ لہتیں شعر بہ گندات : 
جزماں کہ یک روچے مراں
روح چہ قفس ء  بال کنت
 اے قالب ء  کئے سوال کنت
درست گشنت کہ لاشھے
دیرئے کن ات کہ سلھے
مرگ ء  کس ء  نیست گلھے
بندانت کنک ء  کلھے
غسلاں پہ تعظیمے دئینت
محرم منی چار ءُ سئے انت
من وت نزاناں کئے کئے انت
 (8)			
	حضورﷺ ء ِ معراج ء ِ واقعہ ء  راکساس گیشتریں صوفیا آں شعری صورت ء  بیان کرتگ ‘ اے واقعہ ء ِ شعری درانگاز ء ِ توانائیں دروشمے فاضل ء ِ گورا اوں گندگ بیت ’’معراج ء ِشعر‘ہمے واقعہ ء ِ پژدرہ نویسگ بوتگ ‘ اے لچھ ء ِ تہا فاضل ء ِ ازمی کمال برزیان سرانت ‘ آئی ء  انچیں کیف ءُسرورے ء ِ تہا اے لچھ نویس اتگ کہ مارا رسول اللہ ﷺ ء  گوں آئی ء ِ پاکیں ستکءُ مہرانی شون رسیت ‘ بلوچی زبان ء ِ تہادگہ شاعراں اوں اے واقعہ ء  را شعری صورت داتگ بلے ہمادرشان داب‘ جوش وجذبگ ءُ ستک دلی ءُ عقیدت مارا فاضل ء ِ گورا گندگ کئیت ایشی ء ِ درور مارا دگہ ہچ جاہ نہ رسیت ‘ فاضل ء  ہمے واقعہ ء ِ تہایک دگہ قصہ یے اوں ہوار کرتگ کہ آئی ء ِ ازمی بالا دء ِ مزنی ء ِ گواہ انت لہتیں شعر بچارات : 	 
آن ’’الف ‘‘ گشتگ گوں’’جیم ‘‘ ء  تو برو’’میم ‘‘ ء  بیار
دوست ءُ عازیز ءُ حبیب ﷺ ء  پرمنی دیم ء  بدار
تحفہ ءُ وشیں سلاماں من دیان ئے بے شمار
 یک دمان ء  حکم اللہ بوتگ ات جبریل تیار
ہفت آزمان ء  سفرکت قاب قوسین کت قرار
تاں رس ات سردار عالم ماں درء ِ پروردگار
تحفہ ءُ وشیں انعام بازئے داتگ بے شمار 
اتکگ ات ماں سرزمین ء  مکہ ء ِ پاکیں ڈگار
شب ہمایکیں قرارات گوستگ ات سی سال بہ وار
بی بی ء  معلوم نہ بیتگ رفتگ معراج تاجدار
بخشش ئے آرتگ پہ دوستاں ھمتفاقیں چار یار
	اے لچھ گور ء ِ شعر ء  چہ اوں نامدار انت پرچیکہ اے شعرئے تہا فاضل ء  معراج ء ِ واقعہ ء ِ راستی ء ِ مناّک حب ءُ ستک ء  رامحکم کنگ ءِ حاتراگور ء ِ قصہ ہمے قصہ ء ِ تہا ہوار کرتگ کہ آئی ء ِ ازمی کمال ء ِ جوانیں درورے۔
	اے درچ ء ِ آئی ء ِ دگہ لہتیں لچھ’ حضرت سلیمان ءُماھیگ ء ِ شعر‘‘ ’’کوفہ ء ِ مھرنگ ‘‘ ءُ ’’ھالو‘‘ اوں باز اہم انت کہ اشانی تہا فاضل ء ِ اسلامی تاریخ ء  چہ آگاھی ءُ نیکراہی فکر ءُ ُخیالاں چہ اوں آشنائی رسیت ۔
	فارسی وعربی ء ِ اثر: فاضل ء ِ زمانگ ء  فارسی ءُ عربی زبان ء ِ لس رواج ات ‘ بلوچ چاگرد ء  ابید توامیں برصغیر ء  ہمے دوئیں زبانانی اثر گیش ات ‘ درائیں علمی ‘ سرکاری ءُ کارگسی چست ءُ ایر فارسی زبان ء ِ تہا اتنت۔ فاضل ء  اوں ہمے زباناں علم دربرتگ ات اے ہمے زمانگ ات کہ ہر روچی ایں گپ ءُ حال ءُ حاص شاعری ء ِ تہا فارسی ءُ عربی زبان ء ِ کارگرگ پہر بندی یے زانگ بوتگ ات ۔’’فاضل ء ِ بازیں لچھ گوستگیں عہد ء ِ بلوچی شاعری ء ِ سادگی ءُ تچکی ء ِ بدل ء  مشکل ‘ مضادر ءُ باز جاہ ء  بتل ءُ چاچ جوڑ بنت ‘ ملا فاضل دومی عہد ء ِ شاعرانی تہاوتی جتائیں ہند ءُ مقامے داریت ‘ پرچیکہ اے زمانگ ء  مشکل گش یا تچک نہ گشی شعری شرّی یے زانگ بوتگ ات اے درگت ء  فاضل وتی دروروت انت ۔‘‘ (9)
	فارسی ءُ عربی زبان ء  رابلوچی شاعری ء ِ تہا ازمی صورتء جاہ دئیگ ءُ رواج دئیگ ء  اولی نام فاضل ئیگ انت ۔فاضل ء  اے دوئیں زبان وتی شاعری ء ِ تہا انچیں وڑے ء  کارگپتگ انت ءُ جاہ داتگ انت ءُگوں بلوچی زبان ء  انچوہوار توار کرتگ انت کہ مارا باز کم دیگری ء ِ سمابیت گشئے ہمے زبان ہمسربہ بنت‘ فاضل ء ِ بازیں لچھانی تہا مارا فارسی ءُ عربی ‘ لبز‘ تلمیحات وچہرگندگ کاینت کہ بلوچی زبان ء ِ درانگازی شاہیگانی ء  اوں ودیننت ءُ بلوچی شاعری ء ِ درشان ءُ بیان ء ِ پژدر ء  اوں گیش جلوہ دارکن انت ۔ فاضل ء  اے دوئیں زبانانی لبزآن ء  وتی زانتکاری ءُ شاعرانہ زورءُتاگت ء گوں باز زیبائیں دروشمے ء  پیش کرتگ انت آئی لہتیں لچھ کہ ایشانی تہا عربی ءُ فارسی زبان ء ِلبز گوں ازمی دانائی ء  بیان کنگ بوتگ انت چوش انت ۔ ’’ پنت ‘‘ ’’مکاریں دنیا ‘‘ ’’شدری ء ِ ہار‘‘ ’’ھالو ‘ ’’جن‘ اسپ ءُ تپنگ ء ِشعر‘‘ ءُ معراج ء ِ شعر‘‘ ء ِ تہا اے اثر جوانی ء  سیل کنگ بنت ‘ آئی ء ِ لچھ پنت یک انچیں جوانیں لچھے کہ ایشی ء ِ تہا سکینی رنگ ء  مزن زیبائی ء  گوں فارسی وعربی لبز بلکیں باز قرآنی آیات اوں جاہ دئیگ بوتگ انت چیزے شعر بچارات : 
داشتم دست تضرع باخداء لم یزل
عرش ءُ کرسی ءُ ثریا سکہ زدن روزء اول
نص اندر صحیفہ نقش ارسال نزل
است ’’فی نار جہنم قالدین ‘‘ بدعمل
یا 
ہر قھار ترک ء جماعت است یا بدخلل
’’دکت الارض دکاّ دکاّ ‘‘ ایں دور عیل
قدّ ءُ قطّ حلاء ایں جہان اندر محل
’’کالفراش مثل المبثوت ‘‘ میکند کل جبل
	ایشاں ابید ہمالچھانی نام کہ برز ء دئیگ بوتگ انت آتوامیں لچھ آنی تہا فاضل ءِ فارسی ءُ عربی لبزومحاورہ ءِ ازمی کارمرزی ءِ شاعرانہ جوانی گندگ بیت۔
	بلوچی عہدی شاعری ءِ زمانگی بہرءُ بانگ ءِ تہا ملا فاضل ءِ عہد ء خانی عہد گوشنت ‘ رند عہد ءِ پرشت ءُ پروش ء پدکساس دو صدی ء داں بلوچ چاگرد سیاسی ءُ راجی جہت ء مج ءُ تہاریانی تہا انچوچیر تراتگ ات کہ چہ وتی رژنائیں روایتاں چہ پہک سستگ ءُ جتا ات ہبدمی صدی ء وہدے بلوچستان ءِ سیاسی جاورحال شرتربُوّان بنت تہ درائیں بلوچ ٹک یک بنجاھے ءِ ساہگ ء مچ بوتنت تہ یک محکمیں ریاستے وجود ء آتک پمیشی سوب ء بلوچ چاگرد ء نہ تہا شنگیں تہا رونکی ءِ اثر کم تران بنت ءُ علم ءُ ذانت ءِ روایت پداوتی ساچشتی ریچ ءِ تہاتچگ ء لگ انت ‘ اے عہد بلوچی عہدی شاعری ءِ تہا اے حاتراہم بستارے داریت کہ بلوچستان ءِ رو درآتکی دمگ ء جام درک گوں وتی توانائیں توار ء دیماکیت ءُ بلوچی شاعری ءِ آسمان ء نورے ءِ دروشم ء شنگ ایت ‘ تہ روایرشتی دمگ ء ملا فاضل ءِ وڑیں ہشت تکیں شاعر وتی جتائیں رنگ ءُ دروشم ء گوں دیما کیت ۔ اے عہد ءِ تہا فاضل ءُ قاسم ء ابیدروایرشتی دمگء ِ دگر شاعر کہ دیما کاینت ایشانی تہا ملا بہادر‘ ملاابراہیم ‘ ملا یار محمد رخشانی ‘ ملا رگام وشی ‘ ءُ دگہ بازیں ہم عہدیں شاعرانی نام دیما کیت۔
	ملا فاضل وتی ہم عہدیں شاعرانی تہاوتی جتائیں درشان داب ءُ درانگازی دروشم ء ِ برکت ء  بلوچی شاعری ء ِ تہا وتی جتائیں ہند ءُ مقامے داریت ۔اے نوشتانک ء ِ تہا فاضل ء ِ شاعری ء ِ لہتیں جہت آنی پیش دارگ ء ِ جہدے کنگ بوتگ کہ آئی ء ِ ازمی ءُ فکری جوانی ءِ سرپدی ء  پہ نزوریں نیمونے بوت کن انت۔ اصل ء  فاضل یک انچیں ازمکار انت کہ آئی ء ِ ازمی شّریانی سراسرجمیں کتاب نویسگ بوت کنت ۔ آئی ء  ہما شعری اصطلاحات ‘ چہر ‘ شبین ‘ تلمیحات ‘ وتی شاعریء کارمرز کرتگ انت اگن تہناہمے یکجاہ کنگ بہ بنت تہ لبزانکی ءُ لسانی سرشون ء  ایشانی علمی ءُازمی شری بلوچی زبان ء ِ شاہیگانی ء ِ سوب اوں بوت کنت ءُ آئی ء ِ شاعری ء  سرپد بوہگ ء ِ حاترا نوکیں راہ ءُ در اوں پاچ بوت کنت ۔ بلے بدبہتی ء ِ گپ ایش انت کہ آئی ء ِ ازمی ءُ فکری واہشانی بابت ء  دنیگہ بازکم کارکنگ بوتگ ‘ باید وہمیش ات کہ فاضل ء ِ وڑیں از مکارءُ شاعرے ء ِ زند ءُ ازم ء ِ سر ء  جوانیں وڑے ء  پٹ وپولی ءُ نگدی کار کنگ بوتیں ءُ آئی ء ِ ازمی ءُ فکری ہنرکاری ءُ کمالات آنی سر ءُ علمی صورت ء  کاربوتیں بلے وائے نصیب کہ دنیگہ اے درگت ء  چوشیں مزئیں چست ءُ ایرئے گندگ نہ بیگ انت کہ اچ ہمیشی مئے ہواریں راجی نہ مرتی ءُ زبان ءُ لبزانک ء  چہ دیری ء ِ سماء کپیت ۔ گڈسرء  گوں فاضل ء ِ اے بنداں نوشتانک ء  ہلاس کناں۔
نادان پہ حکایت سرحال نہ بیت
آسنے سُھرین ٹپگ ء  پولات نہ بیت
آتیگ ء کہ جوہرمان نیست
پہ سجّگ ء آپدار نہ بیت

شوندات:
1۔ ملا فاضل ‘ درپشوکیں سھیل ‘ فقیر شاد ‘ کراچی ‘ آزات جمالدینی اکیڈمی ‘ 2002‘ ص 5 
 2۔ ایضاً ص 6
3۔ ایضاً ص 7 
4۔ عبدالشکور احسن ‘ مرتب ‘ پاکستانی ادب ‘ لاہور‘ادارہ تحقیقات پاکستان ‘ دانشگاہ پنجاب 1981‘ ص 74
5۔ کامل القادری ‘ بلوچی ادب کا مطالعہ ‘ کوئٹہ ‘ جناح بک کارپوریشن 1976۔ ص 240 
6۔ملا فاضل ‘ درپشوکیں سھیل ‘ ص 54
7۔ بشیر احمد بلوچ ‘ شپ چراگ ‘ ملا فاضل ‘ کوئٹہ ‘ بلوچی اکیڈمی ‘ ص 14 
 8۔ ملا فاضل ‘ درپشوکیں سھیل ‘ ص 150
9۔ گل خان نصیر ‘ بلوچی عشقیہ شاعری ‘ کوئٹہ ‘ بلوچی اکیڈمی 1979ص 246 





 بلوچی زبان ء ِ مزن نامیں شاعر مُلاّ فاضل رند 
ابراہیم عابد ؔ
 گوازین اِیت کسے زندء  کہ گوں مھر ءُ وفا ء  
 نام ئے ماں جھان ء  بیت نمیران ءُ ابدمان 
 	واجہ ھُداء  ماں وتی اے گلزمین ء ِ سر ء لھتیں انچیں مردم ودی کتگ کہ آھاں چہ وتی اگل ءُ زانت ءُ جوانیں کار گرتانی سوبء نام درآؤرتگ ، ءُ تاں جھان است اِنت ، آھانی نام زندگ ءُ نمیران انت ۔
	اے وڈیں انسان زند ءِ ہرپڑا گندگ ء  کائینت ، بلئے منی اے نبشتانک چوش کہ
’’ لبزانکی نبشتانکے ٗ ٗ پمیشا اِدء  من لھتیں شخصیتانی حوالہء  دیاں کہ آھاں چہ وتی علم ءُ زانت ، بُود ءُ کمال ءُ جوانیں کارپدانی برکت ء  نام کشّ اتگ ءُ تاں جھاں ھست انت آھانی نام زندگ ءُ نمیران انت ، چوش کہ انگریزی زبان ء ِ چاسرؔ ، جیوفرے ؔ ، ءُشیلے ءُ شیکسپیئر، روسی زبان ء ِ لُیشیکن ؔ، اطالوی زبان ء ِ ، دانتے (Dante ) جر منی زبان ء ِ گوئیٹِےؔ عربی زبان ءِ امرِ ء القیس ؔ ، بنگالی زبان ء ِ ٹیگورؔ ، فار سی زبان ءِ رودکیؔ ، حافظ ؔ، سعدیؔ، خیامؔ ، عرفیؔ ءُ نظیریؔ ، سندھی زبان ء ِشاہ لطیف ؔ، سچل سرمستؔ ، شاہ عنایتؔ ءُ بیدلؔ ،اُردو زبان ء ِ و لی د کنیؔ ، میر تقیؔ ، غالبؔ ، ناطق مکرانی ؔ، اقبالؔ ءُ فیضؔ پنجابی زبانءِ شیخ فریدؔ، سلطان باہو ؔ، بُلھّے شاہ ؔ، پشتو زبان ءِ رحمن بابا ؔ ، ءُ خوشحال خان خٹک ؔ ، ءُ مئے شھدیں بلوچی زبان ء ِ شے کلاں ؔؔ، مُلاّ فاضل ؔؔ ، جام دُرک ؔؔ ، بالاچؔؔ ، مُلاّ قاسم ؔؔ ءُ عزت پنجگوری انچیں بے دروریں نام انت کہ آھاں شعری ادب ء ِ تہا انچو نام درآؤرتگ کہ تاں جھان ھست اِنت ، آھانی نام نمیران ءُابدمان اِنت ،ماں وتی اے نبشتانک ء من چیزے بلوچی شہسوارانی تہا مُلاّ فاضل رند ء ِ بارو ء  وتی حیالاں درشان کناں ۔		 
	بلوچی زبان ءُ لبزانک ء ِ سرء ہرکس کہ وتی قلمء  چست بکنت تنا وہدء  آئی ء ِ نبشتانک ناسرجم ءُ ناتوام بیت تنکہ آ مزن نام ءُ مزن شا نیں شاعر مُلاّ فاضل رند ء ِ نام ء  ھوار مکنت ۔ 	
	 مُلاّ فاضل ء ِ شُمار گوں بلوچی لبزانک ء ِ دومی دورء ِ شاعراں بیت ۔ آ ، اِے دورء ِ سروکیں شاعرلیکگ ءُ منّگ بیت ۔ نہ تھنا دومی دور ء ِ بلکیں من آئی ء  را بلوچی لبزانک ء ِ سے ئیں دورء ِ شاعرانی تہا ’’ سرشاعر ٗ ٗ لیکاں ، ءُ آ ایشی ء ِ حقدار ھم ھست اِنت ،بلئے اے مزن نام ءُ مزن زانتیں شاعر ء ِ زِندءُ زِند ء ِ جاورانی باروا تنیگا کس سرجمی ء  سئی ءُ سرپد نہ اِنت کہ ایشیء ِ یک سوب ئے آ دورا بلوچانی ناوانندگی بُوتگ ، کہ چریشی ء ِ سوب ء  بلوچی لبزانک نبشتہ ء ِ شکل ء  موجود نہ بُوتگ ، ءُ دومی ایش کہ بلوچ راج ء ِ تہا چُکّانی ودی بُوّگ ء ِ پاسانی نبشتہ کنگ ء ِ رسم ءُ دود نہ بُوتگ ، آ وھد ء  و بّل ! مرچیگیں علم ءُ زانت ء ِ دور ء  ھم یک عام بلوچے ء ِ لوگ ء  چُکاّنی سن بزاں ودی بُوّگ ء ِ روچ ءُ پاس ، ءُ سال نبشتہ کنگ نہ بنت ، مرچی کُجام یک وانندھے اگاں وتی چُکاّنی ودی بُوّگء ِ روچ ءُ پاساں نبشتہ کنت تہ دگہ گپّے بلئے ھرکس پہ دیم نبشتہ نہ کنت مُلاّ فاضل ء ِ شخصیت ء ِ سر ء  قلم چست کنگ ء ِ وھد ء  ھریک قلمکارےء راھما گپّاں کمک زُورگ کپیت کہ نامداریں قلمکار ، زانتکار ءُ پولکار واجہ بشیر احمد بلوچ ء  آئی ء ِ گال ءُ گفتارانی دپتر   شپ چراگ ٗ ٗ ء ِ پیشگال ء ِ تہا نبشتہ کُتگ انت کہ ’’ بلوچی اکیڈمی کوئٹہ ٗ ٗ ء ۱۹۶۸ء ء  چاپ ءُ شنگ کُتگ ، ءُ بلوچ راج ء  خاصکن پہ بلوچ لچہ کار ءُ لبزانتاں ٹوھیں احسانے ھر آ بلوچ کہ بلوچی زبان ءُ لبزانکء ِ باروا سئی سرپد اِنت ، چرے راستی ءُ حقیقت ء  انکار کُت نکنت کہ مُلاّ فاضل ، بلوچی شعری ادبء ِ مستر ءُ بُرزیں تریں نام اِنت ھستیں دور ء ِ نامی ئیں شاعر ، ندکار ، زانتکار واجہ سید ظہور شاہ ھاشمی ء  آئی ء ر ا   شھلچہ کار ٗ ٗ ء ِ خطاب داتگ ، ءُ من آئیء  را  سر شاعر‘ لیکاں کہ آ حقیقت ھم ایشانی لائق حقدار اِنت ۔ ھر یک کلاسیکل ءُ آفاقی شاعرے ء ِ مزنی پجاّر ءُ نِشانی ایش اِنت کہ ھرچند کہ وھد گوزاں بیت ، آئی ء ِ شاعری ء ِاہمیت ءُ ارزشت زیات بُو ان بیت ءُ آئی ء ِ ھند ءُ جاہ بُرز تر بُوان بیت ، انچو کہ ماں اُردو شاعری ء مرزا غالب ءُ علامہ اقبال ء ِ شاعری ء ِ ارزشت روچ پہ روچ ودّان اِنت ھمے پیما مئے نمیران ءُ مزن نامیں شاعر  مُلاّ فاضل ٗ ء ِ ھم شاعری ء ِ ارزشت ءُ اہمیت روچ پہ روچ ودّان ءُ نام بُرز تر بُوان اِنت ۔ 
 مُلاّ فاضل  آمد ٗ ء ِ شاعرے اتءُ واجہ ھُدا ء  آئی ء  را چہ شاعری ء ِ داد ء  ھرن مند کتگ ات ۔ آئی ء ِ تہا   فی ا لبدلیع ٗ ٗ شاعری کنگ ء ِ ھنچو بُود ءُ کمال ھست ات کہ آئی ء  گپ گپ ء ِ تہا شاعری کُت ، آئی ء ِ دور ء ِ شاعراں گیشتریں بھرے مُلاّھیں شاعرانی ات کہ چہ مُلاّ فاضل ء ِ حاضر دماغی ءُ جورجوابی ء  سکّ تنگ اتنت ، آھر وھد ء  ھمے جُھد ء  اتنت کہ شعر ءُ شاعری ء ِ زریعہ ء  آ، آئی ء  پروش بہ دینت بلئے ھر رند ء  فاضل ء ِ حاضر جوابی ء ِ سوب ء  آھاں پُروش وارت ءُ آ بے وس ءُ پشل بُوت انت ۔					 ھستیں دور ء  نگدکارانی یک اعترازے ایش اِنت کہ مُلاّ فاضل ء ِ شاعری سکّ گرانءُ مشکل اِنت ءُ آئی ء  وتی شاعریء ِ تہا عربی ءُ فارسی لبز زیات کارمرز کُتگ کہ چریشی ء ِ سوب ء  عام وانوکانی واستہ آ ئیءِ گال ءُ گفتارا نی فہمگ سکّ گران ءُ مشکل بیت ۔ اگاں چہ تاں حدّے ء  آھانی اے گپ راست اِنت بلئے ہریک نگدکارے ء  را بائد اِنت کہ آھر شاعرءُ قلمکار ے ء ِ سر ء  نگدکاری کنت تہ آئی دور ء ھم دیم ء  بداریت گوں ، بلوچی لبزانک ء ِ اول دورءِ مقابلہ ء  مُلاّ فاضل ء ِ دور زیات علم ءُ آگہی ءُ زانت ءُ زانتکاری ء ِ دور ات ۔ ءُ فارسی ءُ عربی زبان ء ِ وانگ ءُ وانینگ ء ِ دور ات ۔ آئی ء ِ دور ء ِ آ دگہ شاعر ھم گیشتر مُلاّ اتنت ءُ آ دور ء  ھر ھما شاعرزیات دوست کنگ ءُ بُرز تر لیکگ بُوت کہ آئی ء  را فارسی ءُ عربی زبان ء ِ سرء  زیات دسترس ھست ات ، پمیشا ھر یک شاعرے ء  وتی منّینگ ء ِ ھاترا ماں وتی شاعری ء گیشاں چہ گیش عربی ءُ فارسی لبز کارمرز کنگ ءِ جُھد کُت ، ءُ اِے درگت ء  مُلاّ فاضل ء  چہ درستاں باج بُرت کہ چہ ایشی ء ِ سوبء  یک دیمے آ ئی ء ِ ھند ءُ جاہ چہ وتی ھم زمانگی شاعراں مستر ءُ بُرز تر بُوت ءُ دومی نیمگء  بلوچی زبانءُ لبزانک ء ِ دامن پراہ ءُ شاھِگاں بُوت ،آئی ء ِ مزن نامی مزن شانی نہ تھنا انوّنیں دور ء  بر جاہ اِنت بلکیں روچ پہ روچ ودّاں ءُ گیش بُوّاں اِنت ، نوں و آئی ء ِ ھند ءُ جاہ انچو بُرز ءُ بلند اِنت کہ آئی ء  ابید بلوچی لبزانکء ِ شعری بھر نا توام ءُ سرجم لیکگ نہ بیت ۔ شاعری ء ِ پڑ ء  ھروھد ء  سُہل ءُ تران بہ بیت تہ آئی ء ِ نام دُرساں چہ پیسر کیئت ، ءُ پہ مثال ءُ درور ء ِ صورتء  ھم آئی ء ِ نام پیش کنگ بیت ۔مُلاّ فاضل یک انچیں شاعرے ات کہ آئیء  راشاعری ء ِ سرء  سرجمی ء دسرس ھست ات ۔ آئی ء ِ شاعری ء ِ دامن سک پراہ ءُ شاھِگان اِنت کہ آئی ء ِ بازیں تک ءُ پہنات ءُ رنگ ءُ دروشم انت کہ آھانی تہا مزہبی ، چاگردی ، راجی ، عشقی ، تژنی اصلائی ءُ فلسفی رنگ دراءُ پدّر انت برے آ راج ء ِ رھشون ءُ سلاہ کارگندگ ء  کیئت ۔ءُ پیش گُشی ء ِ زریعہ ء  راج ء  را آؤکیں نگیگیں جاوراں چہ سئی ءُ سرپدکنت ، برے آبراتی ءُ تپاکی ء ِ سبق ء  دنت ءُ برے زمانگ ء ِ جہل ءُ بُرزاں چہ معلوم دار کنت ۔ عرض فاضل ء  زندء ِ دُرسیں جنجال ءُ جیڑہ یک ڈولدارءُ دلکشیں وڈے ء  پیش کُتگ انت کہ چوش کنگ ھمک شاعرء ِ وس ء  چہ ڈّن اِنت ۔ چہ بلوچی ء  ابید فارسی ءُ عربی زبان ء ِ سرء  نہ تھنا آئی ء  را دز رس ھست ات بلکیں آئی ء  اِے دوئیں زبانانی تہا شو ھم گُشیت ۔ 						 
 شاعری ء ِ پڑا مُلاّ فاضل ء  گوں نوکیں ھیال ءُ لیکھاں دور کُت آئی ء ِ نوک نوکیں چھر ءُ شبین ، علامت ءُ بتل ءُ مِسلاں گوں بلوچی شاعری ء ِ دامن پُر کُت ۔ گرکی تل ، پیاپیں ترونگل ، پہکیں اشرفی ،ھتلی لال ،گروھگ ، نخلانی ثمر، گندیم گونگ ،نودی شل ، درپشوکیں چنگ، طوطی زیمل ، چاردھی ماہ ، دابانی پری ، ءُ دگہ باز انچیں ڈولداریں چھر ءُشبین ءُ علامت وتی شاعری ء ِ تہا کارمرز کُتگ ءُ نہ تھنا وتی شاعری ء  را گوں پوراں ھمسر کُتگ بلکیں بلوچی شاعری ء ِ ھزانگ ء  را پرُگنج ءُ مالامال کُتگ ءُ مئے زندی آنی راہ ء  را تچک ءُ آسانی کُتگ کہ پرے کارء  ما دُرس آئی ء ِ منتّاں سر باریں انچو کہ من پیسر ء عرض کُت کہ مُلاّ فاضل ء  ھر سرحال ء ِ سرء  ، ءُ ھر رنگیں شعرگُشتگ بلئے آئی ء ِ شاعری ء ِ وش تر ءُ ڈولداریں تِریں رنگ عشقی شاعری اِنت آئی ء ِ عشقی ھُل ءُ جوزہ سک پُراثر ءُ ھیال ءُ لیکہ سک بُرز ءُ بلند انت ۔ آوتی شاعری ء ِ تہا حُسن ءُ عشق ء ِ ندارگ ءُ عکس ء  یک انچیں زیبا ءُ ڈولداریں پیمے ء  پیش کنت کہ وانوک ء ِ دل ء ِ سرء  ٹُوھیں اثرے دار انت ۔ 			 
 فاضل ء  را زبان ءُ بیان دوئینانی سرء  سرجمی ء  دز رس ھست ات آئیء  وتی شعر ءُ لچھاّنی تہا شرترِیں سرحال در چتگ ءُ زُرتگ ۔ آئی ء ِ ھیال ءُ لیکھانی بُرزی ءُ مانا ءُ مقصدانی جُہلی ء  آئی ء  را چہ اے دگہ دُرسیں شاعراں بُرزترِءُ مستریں ھند ءُ جاھے بکشاتگ ۔ آئی ء  را ماں بلوچی ادبء  ،نگدکار فارسی ء ِ حافظ شیرازیؔ ءُ اُردو ء ِ مرزا غالبؔ ء ِ ھم پلّہ ءُ ھمدرورلیکنت ۔	
 بلوچی زبان ء ِ اِے مزن نام ءُ مزن بالادیں شاعر ۱۲۷۰؁ ھجری ء  رمضان ء ِ ماہ ء  دو شمبہ ء ِ روچ ء نیم سرے دردء ِ سوبء  بیران بُوت کہ آئیء ِ بیرانی ء ِروچ ءُ پاس ءُ ماہ ءُ سال ، آئی ء ِ کستریں برات مُلاّ قاسم ء  آئیء ِ قبر ء ِ شکّ ء ِ سر ء  نبشتہ کُتگ انت ءُ مارارندی آن ء  وتی منت وار کُتگ ۔	 							
	 مُلاّ فاضل ء ِ بیرانی ء  را کساس یکصد ءُ پنجاہءُ چار سال بیت بلئے آئیء ِ پُلیّں نام تنیگا بلوچی زبان ءُ ادب دوستیں مردمانی دلانی تہا زندگ اِنت ،ھمے مزن نامیں شاعرء ِ نمیرانی ء ِ ھاتر ء  پیسر ء  کراچی ء ِ مزن قد ءُ بالادیں شاعرءُ زانتکاراں  فاضل اکیڈمی‘ ء ِ نام ء  یک علمی ءُ لبزانکی گلے ماں کراچی ء  جُوڈ کُت کہ چرائی ء ِ چیردستی ءُ انتظا م کاری ء  سے ءُ چار ٹوھیں شاعرانی گالانی دپتر چاپ بُوت انت ۔ چوش کہ واجہ مراد ساحر ء’ ِ پاھار‘ ، واجہ احمد زھیر ء ’ِ زپتیں زھیر‘ واجہ جی آر مُلاّ ء ’ِ بژن‘ ءُ واجہ میر احمد دھانی ’گاریں کارواں‘ ء ِ نام گِرگ کرزانت ۔تاں لھتیں سالاں   فاضل اکیڈمی ٗ ماں کراچی ء  سک سرگرم ات ءُ آئی ء ِ سروک ءُ باسک لبزانکی کارانی تہا سک ھُب دار ءُ ھدوناک اتنت بلئے وھدے ماں کراچی ء      سید ھاشمی اکیڈمی ٗ ٗ جُوڈ بُوت تہ اود ء ِ شاعرءُ لبزانتانی گیشتریں بھرے ماں ھمے اکیڈمی ء  ھوار بُوت پرچہ کہ مئے بلوچ راج ء ِ پُسّگ نوک پسندی ءِ آماچ انت ، اِے پیم ء     فاضل اکیڈمی ٗ ٗ ء ِ اہمیت میِّزان منِزّان ء  کم بُوان بُوت ءُ رند ء  نہ بُوگّ ء ِ بروبر ء  بُوت ،وھدے کہ کیچ ء ِ ٹُوھیں شاعراں مار اِت کہ مُلاّ فاضل ء ِ ڈولیں مزن نامیں شاعرے ء ِ نام ھر پیم ء  زندگ دارگ لُوٹیت تہ آھاں ماں کیچ ء      مُلاّ فاضل اکیڈمی ٗ ٗ ء ِ نام ء  1991 ؁ ء  یک علمی ءُ ادبی ادارھے جُوڈ کُت کہ تنیگا چرائی ء ِ چیردستی ء  سے ءُ چار کتاب چاپ بُوتگ ءُ دگہ بازینے پہ چاپ ءُ شنگء  جریدگ ءُ تیار اِنت۔ دُعا اِنت کہ واجہ ھُدا اِے نمیرانیں شاعرء ِ نام ، ءُ ھند ءُجاہ روچ پہ روچ بُرز تِر بکنت ۔ (آمین) 					
 

بلوچی لبزانک ء ِ امِر ء القیس مُلاّ فاضلؔ 
 عبدالسلام عارف
 
 	سر زمین ء ِ سرء ِ آبادیں مخلوقات ء ِ تہا شرف مندءُ عزتدارتریں مخلوق انسان انت کہ خداوند پاک ء  آئرا علم ءُ زانت ء ِ گٹّ گشادیں بود ءُ زانگ داتگ ءُ زمین ء ِ واہندی ءُ مستری بخشاتگ ، اِے گپ ہمے وہد ءُ ہمے حد ء پرکگ ءُ زانگ لوٹیت کہ علم دگہ چیزے ءُ مارشت دگہ چیزے ، مارشت ء ِ مارشت عقلمند ءُ بے عقل ء بیت بلئے علم ء ِ بود ء ِ واست ء  مستریں دماغے ء ِ حاجت انت ءُ آمستریں دماغ پدء  علم ء ِ زورا ماں عقل ء ِ آدینک ء ِ ہمدپی ء  ، ھنّون ءُ ـ ـ دیم تری ءِ وہد ءُ مہلت ء ِ عکس ء ِ ھر دوئیں دیمانی پدّرائیءِ کارء کنت ، اِے بود ھنچیں کم ءُ نایابیں چیزے کہ توامیں انسانانی تہا گندگ نہ بیت ، عربی علمی اصطلاحانی تہا ما اِے توانء  احساس ءُ ادراکء ِ نام دات کنیں ، احساس ءُادراک ء ِ انسان ء ِ بہرچہ ایدگہ مخلوق ء  گیشتر انت ءُ پدا اِ ے بود ءِ تہا درائیں انسانانی بہر ھم فرق کنت ، اگرانسانے ء ِ تہا اِے دوئیں بود ءُ سرجم ءُ پُورہ ء  موجود بہ بنت گڑا آ انسان پہ گپّ ءُ گال ، گند ءُ نند ،مرت ءُ مار ءُ حال ء  چی ایدگہ انساناں جتا ءُ دُورا جاہ کئیت،،آ انسان شائر ے بیت ، فلسفی یے بیت اِے دوئینانی کارمردا پہ نیک نیتی ءُ دل پہکی ء  کنت خلق خدا ء فائدہ رسیت ، اگراشاں چپّی ء  کار گیرت ۔ دنیایے سوچیت ھر قوم ءُ ھر ملک ءُ دمگے ء ِ اِے وڑیں مردم ودی بنت ءُ مردمان ء  وڑے نہ وڑے ء  وتی بود ءُ کمالانی منّوگر ءُ واستی کننت ، خدا ء ِ مہربانیء  ما بلوچان ء  ھم اے وڑیں ٹہلی سر ءُ فخری دل بوتگ ، کہ اشاں پہ ما بلوچانی ھندی ءُ ھڈّی نسبت ءُ ھمگرنچی ء  وتی منت ءُ تورہ نسلانی سرا پشت گیتکگ . چہ اِے سراں مردم کئی تعریف ء  بکنت ءُ کئی صلائیں کارپداں دیم ء  بیاریت ۔ 			 
 اِے دمان ء  گپ دیدگیں فاضل ء ِ بوگ ء  اِنت گہتر انت کہ ھر گپے کہ بیت ہمائی بابت ء  ببیت ، اگرنا ، پہ انصاف ءُ حق گوی ء  بچارین ءُ بگوشیں گڑا مئے وتی نزیکیں وہد ء ِ نامدار ءُ مڑاہداریں روانبد ء  مُلا فاضل ءِ بلبلیں زباں جام دُرک ء ِ خیال ،مست توکلی ء ِ بے وتی ۔ مُلا نور محمد بم پشتی ء ِ الھان ءُ مُلا قاسم ء ِ چالاکی ایوک ء گوں بوتگئے ۔ امیدواراں کہ نامیئیں مُلا فاضل ء ِ درپشوکیں کارپدانی زندہ داروکیں علم ءُ لبزانکی گلّ مُلا فاضل اکیڈمی ء ِ دور گندءُ برزچارِی دزبو ج مو لوی عبداللہ پیشنی ءِ بابت ء ھم زندماں ء ِ یک خاصیں تاکے درکشّ انت ، اِے انشاء للہ رندی گپے ، ھنّوں گپ چہ مُلا فاضل ببیت ،۔ بلے پدا ھم ملا فاضل ء ِ بابت ء  مروچی من قلم دست ء  کرتگ ھمے دمان ء وتی کم زانتی ءُ کوتاہ دستی ء ِ حال ء  وت زاناں مرچی تانکہ اے نبشتانک ء ِ تہا چے وڈیں کوتاہی یے کیت زانوگران ء  جاہ بئیت آ را منی نزوری ءُ نازانتی بزاننت ءُ من ء  پہل بکننت مُلا فاضل ء ِ گوھریں گالانی یا کہ آئی ء ِ برزقدّریں شان ء ِ بابت ء  بیلے را کمّی مئیت۔ مئے کّرا گورے ہنداں قیمتی تر ءُ کوھن تریں لبزانک عربی انت کہ قران حکیم ء ِ برکت ء آئی اثر ءُ ادب دنیاء ِ چار کنڈاں پرشتگءُ تقریبا ًایشیائی اوسط ء ِ کوھن تریں لبزانک ءِ پورہ ہمے وہداں کہ ماں حجاز شریف ء  رسول اکرم صلعم چہ خداوند کریم ء ِ طرف ء  پیغمبری دیگ ءُ دیم دیگ بیت ، عربی ادب وتی زوران ات، چہ واجہ ء  ساری امرِء القیس وتی لبزانکی کمال عربانی حلقواں پروشتتءُ شُتنت ۔ اے وہدی ادا امرِء القیسء ِ نام پمیشا گپت کہ من مُلا فاضل ء  بلوچی لبزانک ء ِ امر ء القیس لیکاں ۔ 
 امرِالقیس ء ِ علمی ءُ لبزانکی کمال ء ِ یک دل زوریں قسہّ یے ، اے وڈ انت کہ گوشنت آئی زمانگ ء  دُزّی ء رھزنی ءُ قتل ءُ خون ریچی ھنچوعام ات کہ امرِء القیس ء  وتی چُکاّن ء  چہ وتی مصیبتے تہا مرگ ء ِ بابت ء  ھنچیں وڈے ء  سرپد کرتگت کہ آئی ء ِ قاتل ء  ھم اے نہ مر ت کہ من امرِء القیس ءِ کُشگ ء ِ اقرار ء  کنگاؤں ۔ 	 
	 امرِء القیس ء  آئی پیشنگوئیء ِ مطابق ء  مصیبت ء  اے وڈا گِپت کہ یک برے راہےء روگا ات ۔ ڈُنگاں آرا گپت ءُ پُل اِت پہ کُشگ ء ِ واست ء  رانچت ، آئی زار ءُ فریاد کرت کہ منی گورا ھرچی کہ شما گنداِت ببراِت بلئے منی جندا مہ کُش ءِ ، دُزّاں گوشت چو ، وا نبیت کہ ترا مہ کُش ایں تو مئے پاشک ء  پاد کنے ۔ آئی ھرچی ورویلا کرت ۔ دُزّاں گوش نداشت گڑا گوشتئے شّر انت وہدے من ء  کش اِت فلاں جاگہ ء  منی میتگ ء من ء  دو جنکیں زہگ است ،ھمودا برو اِت تہ منی زہگاں اے گپ ء  بگوش اِت ’’یا انسبتاامرِء القیس اِن اباکماـ‘‘ ءُ امرِ ء القیس ء ِ دوئیں جنکاں شمے پت ! ڈُنگاں گوشت اے کارا کنیں ، امرِ ء القیس ء ِ کوش ء  رند آئی سوج ء ِ پدا آئی لوگ ء  اتک انت ءُ آئی جنکانش توار کرت ءُ گوشت ِ اش ’’ یا انسبتاامرِ ء القیس ان با کما ! نہ کنے کہ آئی جنکان ء  پیشہ گان ء  چہ ,,احتمالی خطرے ء  سرپد کرت ۔ جنکاں ڈنگانی ، گال ءِ بند گوں اے بندا سرجم کرت’’ قد قتل قاتلاہ لداکما ‘‘ کشگ بوتگ ءُ آئی کشوک شمئے دیم ء  انت ، نوں امرِ ء القیس ء ِ گوشتگیں بند ءُ آئی زہگانی بند ا ہورکنیں گُڑا بیت ’’ یا انسبتا امرِ ء القیس انّ ابا کما ، قد قتل و قاتلاہ لدا کما ‘‘او امرِ ء القیس ءِ دوئیں جنکاں شمے پت ، کشگ بوت ءُ آئی کشوک شمے دیم ء  انت ۔			 امرِ القیس ء  وتی گپ ھنچو تراشتنت کہ آئی گپ ء  را دژمن ء  ھم نہ فہمت ءُ امرِء القیسء ِ جنکاں قاتلان ء  گپت ءُ وتی پت ء ِ بدلء  کوشارینت ۔		 
 نوں بیا ءُ مُلا فاضلی امرِ ء القیسی کمال ءُ بودا چاریں . 
 بزیں میرِی دیوانے ، ٹوھیں مردم ھمنیاد انت ۔ مُلا فاضل ء  وتی دانائیں برات مُلا قاسم گون انت ، قاسم اناگاہ ء  چماں چست کنت، چیزے گندیت ، کہ اے چیز آرا بے وت ءُ مستانہ کنت ، یک گُرکی تل ءُ نودی شلے ء  چہ وتی بادگیر ء ِ تاکچہ ء  سر کش اتگ ءُپہ مہاڈے فطرت ء ِ ندارہ ء  انت ھمودا مُلا قاسم ء  دل نہ مرینیت ، اے ندارہ ء  گوشیت وتی برات ء  ھم پیشداریت۔ بزاں درداں نہ سگیّت برات ء  گوں وت ء  ھمدرد کنت ۔۔ گوشیت 			 کپودر ماں گلیں دنب ء  	 
 نشتگیں مردم اے گپ ء  ھچّ سرپد نبنت ، ھمدا کہ فاضل ء ِ سرجہل انت گوشیت ۔
 کجام دیم ء  دیاں گونب ء  
قاسم گوشیت 
 	 دریک ءُ کاپر ء ِ لمب ء  
 فاضل چمّاں چست کنت ، اِے دلبرا گندایت دپ ء ِ در کئیت ۔ 		 
 تپنگے ششتگ پہ جنگ ء  
 قاسم ھمدا پیلہیں حالاں دنت ءُ گوشیت ۔۔ 				دوئیں تیِر لگّنت پہ ونگ ء 
 وتی گپ مٹّی ء  اے وڈ ء  دارگ پہ کس ء  مٹّی نہ انت کہ اے وڈ انت دوئیں برات چے گوشنت ءُ چہ اے گپا ں اشانی مول ءُ مراد چی انت ، بزانکہ ملا فاضل بلوچی علم ! ادب ء ِ امرِء القیس انت ءُ قاسم آئی رودینتگ ءُ تربیت داتگیں شاگر د انت ۔	 
 ملا فاضل ء ِ دورھنچیں دہر ءُ دوریے کہ مردم جنگ ءُ چوپ ءُ وت ماں وتی اڈ ءُ جنجالاں نہ پہ علم ء  دلمانگ انت ءُ تاکہ چُشیں تہمبل یے دار انت کہ منند انت ءُ بِیکّ ءُ زلف ء ِ کاپرے ء ِ چیرا دم بہ ساسارانت ۔ مردمانی بے عقلی ءُ کم زانتی ء  وتی جندے گپانی دل ء  دارگ ء ِ تہمبل ء  ندار انت ، بلئے مُلا ء ِ مروارد گونگیں گالانی شیرکنی ءُ اے دّریں ترِپناکیں دروشم آیان ء  مجبور کننت کہ مند ءُ رند پشت کپنت ٹّر ءُ بے بلاھے گار بنت شّر باید انت کہ مُلا فاضل ء ِ اے کرتگیں خیال ءُ باغ ابدمان ببیت ، اگر قوم ِ رند ءُسرزمینِ مندء  نام ءُ توارےء ِ تا نہ بیت گڑا اِے راج ءُ مندء ِ نام ءُ توار مُلا فاضل ء ِ منّت ءُ تورہ ء  بیت اے مرد عالمے ، اشی علم ء ِ اندازہ چنکس انت ؟ خدائے جند زانت بلے چہ اِے واجہ ء ِ گوشتگ ءُ اِشتگیں گالاں ہمے اندازہ جنگ بیت کہ اے مرد عالم ئے بلے ٹوہیں عالمے ، سکیں ٹوہیں ہمے کچّ ء  کہ اے مرد م ء ِ علم با زانت ، اشی عمل باز انت ءُ ہمے کچّ ء  کہ علم عمل ھدابند انت ہمے کچّ ء  ایشئرا خداوند کریم ء  مزنیں عقلے ھم داتگ ، ما بیست ءُ یکمی کرن ء ِ وانندا ءُ قلم کار، سائنس ءُ ٹیکنالوجی کار بندوک ، اے اُج ء  چہ ما دو کرن پیسر ، وہدیکہ ما اِے واجہ ء  وانیں گڑا گندیں کہ وتی جاور وش نہ انت ، تبدیلی لوٹیت ، گارئے کرتگ ءُ بازے گار کرُتگ ، وتی گاریناں درگیجگ ء ِ شوھازا انت ،آئی گار کرتگیں چیز چی یے ، شرتر آ وت زانت ، بلے اندازہ ھمیش انت کہ آئی زند ءُ زرد ءُ عقل ءُ ہوش ءُ جوش ءُ ہمّت ءِ سمبھتگیں بانور انت ، آئی گالانی زندہ داروکیں بانور اِے وڈیں بانورے ۔ 	 
ھر وھد کنت داب نودی شل !
گندیم گوتگیں گرکی تل 
استین ءُ پیا پیں ترونگل 
	فاضل ء ِ ھستی ھمدا کہ دو ر انت، بلے چونکہ آئی خیالانی پراہ ءُ شائیگانیں میداناں وتی وڈا یلہ انت ، پمیشا واجکار آرا گوشیت ۔	 
رحم کن شپ چراغ سرادانی 
 کنج ءُ قیمتی ، نیادانی
تولیگاں تئی پادانی 
آسیگوں مکن دردانگ
پہکیں اشرفیّ ء ِ چانگ 
	 پہ وتی زندءِ اے گراں بہائیں ھتلی ء  ملا فاضل اے دابانی ھتلّی ء  پہ دنیا ء ِ تہہ ء ِ موجودیں ھر تپناک ءُ روژناکنوکیں چیزاں تشبیہ دنت ، ھمدا کہ تیر بالیں چاہی کپوت ء  دیم دنت ، وتی دل پہاز ء ِ شکل ءُ صورت ء  آرا خیالی عکس ء ِ تہا دنت ءُ گوشیت ۔	 
پہ تئی دیم ء  درکپیت ماہِ بے غبار 
سنگہے دست ء  گپتگے زرباربیں کنار 
 اے فاضلی بے غبار یں ماہ ء ِ درد ءُ رنجاں فاضل ء  اے وصف در آؤرتگ ،
میزنم در نیم شپ کوکو چو قمری بے قرار 
بلبلے در وصل گل جان مید ہمد در نو بہار 
 تیگ وت ءُ تہنامن ء  منڈی جگ ءُ شدریں رکاب
 اسپر ءُ سیف ءُ چری داشتگ لبیار ء ِ من بہ تاب 
	 بخت ءُ تالہ ء ِ ہمرائی ء  جاہے ، دابانی ھتلّی ءِ وہدیکہ گوں زانت ءُ مارشت ء ِ مزنیں بالا ملافاضل ء  دپ کپتگ گڑا ملاّ ء  اے وڈا وتی دپ پچ لگوشتگ۔	 
آخر ء  کار بستوں وتی دُرّ تراشیں زباں 
نست ءُ مثال من کمندرا تئی ءُ چیاں 
شنگ اں من ڈول ء ِ پیم ء  درّ مین لباں 
 پدا وتی شپ ء ِ بدحالی ءُ بیوسیں وہد چوں گوں بے غباریں ماہ ء  ظاھر کنت ،		 
شپ کہ چار پاس انت غم چہار قسم ء  گوں من انت 
قسمے چہ یعقوبی ؔ خیالاں زیارت تر انت
 قسمے چہ نوک سجّیں کڑیِ سنداں تیز تر انت 
قسمے چہ الماسیں پلک تراشاں تیز تر انت
 قسمے چہ گراں باریں گراباں سنگیں تر انت 
ماوگانی برزیں حدنگاں ایزماں گر انت 
	 چہ اے گپاں ہمے مارگ بیت کہ اے ملاّ پہ اے حساب ء  شپ ء ِ چاریں پاساں آگاہ ءُ بیدار انت ، اے گپ راستے ، اگر مردم جہلی خیال ءُ زندگیں ترانگے ء  بگندیت ءُ بچاریت ، گڑا زانت کہ یک امرِء القیس گونگیں دور گند ءُ برز چاریں مردمے چہ ھنوّن ء  دو قرن ء  گیشتر ہما چیزا گندیت کہ ما آرا دیست نہ کنیں ، ہما جاہ ء  چارایت کہ مائے چارتِ نہ کنیں ، 	
 پہ ایشی ء ِ درد رنج ء ِ جرہت ء  روچ شپ انت ءُ بے وابی بے آرامی ء  شپ روچ انت ، ھمے نوبت ء وتی وھد ء ِ پہلواں ربداد ء  توار ءُ گوں وت ھم توار کنت ، صاف گوشیت ،	
قصّہے نوکیں پہ گُڈّلِگاں مقالات کناں 
امر ، شاھیں کردگار ء ِ چیرءُ سر بیسار کنت 
مرد ء  نامرد ء ِ سپاھی ، والہہ ءُ چمدار کنت 
پیرِ مرد ءُ عاجزاں اندر جہاں پادارکنت
نو گلاں گوں نوجواں ءُ نو خطاں او گارکنت 
کم توان ءُ کم تواراں لائق ء نامدار کنت 
ھلکے سوچیت ءُ یک ویرا ندھے بازار کنت 
باد شادھاں سرنگوں ءُ ناکساں سردار کنت 
	 تاں اِد ء  خداوند کریم سرجمیں وت واہندی ءُ مزن مستری ء  بیان کنگ ء رند اِے گپ ء  پدّر کنت ،	 
عاقلاں سسا کن ات کہ کش اتگ جُمپاں سرے 
پر نشاں پیداک نہ انت ماتکوہ ءُ برزیں تیہرے 
قائمیں راجاں نمنتگ یک کماشیں مہترے 
 حاکمی دنت ، موجاں ء  ، ناقص ءُ بے سردرے 
نہے نسب دار انت پُشت ء نہ کویہیں لشکرے
ھم جواب انت واجہ ء گوں، زّر خریدیں نوکرے 
بادشاھے ء وت ء را، برُز لیکیت ، بزگرے 
موسماں ہور نگوار انت ماں گیابیں کہسرے 
اسپ تازی دہ مدانی زیر بار انت چو حرے
آ تنک مرّیں کچی جلوہ دیاں انت ھرگورے 
 دیم تِرا گوشیت ؛؛						
پروشگ دروغ ءُ ریایاں شریعت ء ِ برج ءُ النگ 
	 آدرو انت اسلام کہ نکاّراں کُتگ گرداب ننگ 
	 آمئے شرف دار یں وانوک ء  چہ بنگپ ء  بگر ء ِ تاں درمیان ء  ملاّء ِ دابانی ھتّلی ء ِ گاری ءُ شوھاز ءُ صدبرء  برے دپ کپگ ءِ شُرط ء  گوں آئی وتی درد ءُ حارانی بیان ءُ بیان ء ِتہا شپ ء ِ ھرچاریں پاسانی درد ء ِ کّشگ ، پہلواں ء  قصّہ ء ِ گوشدارائینگ ءُ پہ پشپد ء ِ آؤکاں حکایتے پشت گیجگ ، اِے درہیں رازانی پرسگ ء  درّائیت کہ اِے ملاّ چونیں ملاّہے بُوتگ ، اشی وتی دلمرادیں واہگان ء  گڑا پرچہ دابانی ھتّلی ، تل ءُ نودی شل گوشتگ ، آرا گوشگی چے بوتگ ، ءُ آ مردگانی زمانگ ء ِ تہا اِے زندہ دلیں انسان ء  وتی وار لنگڑیں روچ پہ چونیں شانے گوازینتگ ، اے رازدان ءُ درد مند ء ِ ہوش ء ِ اسکرین ء  باز فکچر گردش ء  انت ، اے درہیں گپ وتی جاہ ء  ، اے قیمتیں گپ پہ جنز ء ِ سکینی دلبراں مزنیں دلبّڈی کہ ۔ 	 
دنیا مکاّریں جنین یے داب کنت ھر روچ پہ رنگ 
یار کنت بیگانہے جنّت شوھرا بر پُشتِ ونگ 
بس او فاضل نہ بیت دنیا پہ ھچ کسّ ء  درنگ 
گوں نبیّ ءُ نیک ءُ پاکاں بوتگنت بازیں اٹنگ
تخت اسکندر کجا شت کاخ کاؤسیں ءُ فرنگ 
 سلم جمشید ءُ کیانی نور ءُ تیمور شاہ لنگ
سنجر ءُ سلطاں ءُ مانی بہمن ءُ پور ءُ پشنگ
	 بزاں وھدیکہ دنیاء ِ زند ءُ ادے گوازینگی چاریں روچانی حال ءُ عاقبت اِش انت ،گڑا بزدلیء ِ معنی چی انت ، گیشتر مال ءُ درچی انسان ء  بزدل ءُ لگور کنت وہدیکہ اگر کسّ یے لگوربیت کہ دنیا ء ِ سلوک گوں آئی ھمیش انت ۔ 	 
	گڑ ا ترس ءُ بیم چی ء ِ ؟ ، باید انت انسان ء ِ دیم ء  حق ءُ انصاف ءُ اللہ پاک ء ِ رضا ء ِ شوھاز ء ِ بہا زندئے آسر کنگ ء ِ لالچ ءُ ہوس بیت خداوند کریم ء  ھروہد ء  وتی بندھانی تہا ھنچیں زندہ دل مز ن ءُ تہمبلیں خیرخواہ پیدا کرتگ کہ آیانی سکین ء  ھروہد ء  قومانی کپتگیں بخت ء ِ پاد کنگ ء ِ تہا ساہ ء ِ کار کرتگ، بلوچیں قبیلہ ءُ ٹکاّنی تہا رندان ء  اِے شرف حاصل بوتگ کہ توامیں بلوچیں ٹکّ ءُ بولکانی کماشی بندرا ہماوانی بُن پیرک ء ِ دست ء  بوتگ پدا پہ رنداں ملاّ فاضل ، خداوند زوالجلال ء  خاصیں دادے ، کہ رندانی نام ء  دارگ ء  ابید آیان ء  وہد ءُ دمان ء  ٹوھینیت ، چوشکہ ، 						
ھرچی کہ رند اِت یک دمے دلگوش ء  بدار 
اِے منی سوجانی پد ءُ رند ا سر بچار
اِے منی سوج انت ءُ نصیحت انت ھردم ء  
ہمردے نہ مرد ء  نہ بت ، منند اِت بے غم ء  
 دل نہ پرام اِت کہ مراتِ روچے الم ّ ء  
نیکہ چہ خضر ء  کاگد ے گپتگ مردم ء 
سخن پیر یناں درور فرزنداں کن اِت 
چماّں گوں ڈاؤی کمندیں گٹّاں کن اِت 
 ملکاں تا راج ءُ شاھاں ماں گور گنداں کن ات
دیم ء  پہ تاراست ءُ نگیگیں سنداں کن ات 
	 مروچی کہ خداوند کریم ء  مارا اے ھمّت ءُ توفیق بخشاتگ باید انت کہ وتی راجی لبزانک ء ِ اے مزنیں شہ زانت ءُ زبان ءُ زندگیں فکر ءُ پائندگیں سسا ء ِ نمیران ءُ ابدمانیں پرزیں ٹلّ ء ِ گنج ءُ گوھریں گفتاراں دربریں ءُ بزانیں کہ اے مردم بلوچی لبزانک ءِ امرِء القیس انت ماں اے مضمون ء  وتی جندے بے علمی ءُ کوتاہی ء ِ پہیلیّ ء  لوٹاں ۔ 			 عقلی خزانہ دنیا ء ِدیم تالاں بوتیں ، بلوچ ء  بے بلوچ ء  چہ ایشی ء  نف بزرتیں۔برزء ِ پرشتگیں رمزِگانی امزِگ دیگ ءِ وہدا چہ واجہ بشیر صاحب ء ِ نزّآرتگیں ملاّفاضل ء ِ شعرانی دفتر شپ چراغ ء  پورئیں فائدہ زورگ بوتگ ، من واجہ بشیر ء ِ بے کچّ ء  منت واراں۔ 	 
 














 پازل بلوچی شائری ءِ شھلچّہ کار
 طارق رحیم بلوچ 
 	ملا پازل ءِ شائری ءِ سرا یک جوانیں بنشتانکے نبشتہ کنگ ء پیش پازل وانگی ءُ سر پد بوھگی انت ۔ملا پازل وتی اہد ءِ سرپدی ءُ زانت کاریں شائر اِنت پازل ءِ زانت ءُ سر پدی ءُ فارسی ءُ عر بی بلدی ء چہ اے اندازہ جنئگ گراں نہ اِنت کہ پازل ء چہ استاد ءُ عالماں در برتگ بلئے اے ھبر ءِ گیشینگ گران انت کہ آئی ء کجام مدرسہ ءُ کجام استاد انی شاگردی ء ھیل کتگ ءُ ونتگ ۔ (۱)
	ملا پازل کہنیں بلوچی شائری ءِ دومی اہد ءِ تہ ء یک مزنیں بسات ءُ بستار ءِ واھند انت ۔ ایشی ء  ابید ملا پازل ء  فارسی ءُ عربی ء ھم شائر ی ءِ بورتاچیتگ ۔ بلوچی کہنیں شائری ءِ دومی اہد کجام اہد بوتگ اے دور ءِ شائر کجام بوتگ انت اے بابت ء من چیزے دانک نبشتہ کنگ لوٹاں ملا پازل دومی اہد ءِ نامداریں شائر گشگ بیت تاں اے اہد ھم زانگ لوٹیت ۔ 
	میر گل خان نصیر اے اہد ءُ دور ء را بلوچستان ء انگریزانی آھگ (۱۸۳۰) ء گوں بنا کتگ کہ اے (۱۹۲۰) ء تا است انت ۔ میر گل خان نصیر ءِ گوشگ ءِ رد ء اے اہد ءِ بلوچی شائری ء دگہ پیمیں تب ءُ میئلے زرت ۔ انگریزانی گلامی ء شائرانی ءُ آوانی شائری ءِ مزاج ء را بدلینت ۔ لہتین ء ابید آدگہ کلیں شائراں راج ءِ آجوئیں ارواح ء را گلامی ءِ طوق ءِ گٹ ء دیگ ءُ ایشرا بہت ءُ تالہ ءُ نسیب ءِ نیمگ ء چہ زانگ ءِ ھیال ء را سکین دات ۔ زھم ءُ کاٹار ءُ تیر ءُ تپنگ ءِ جاگہ زلپ ءُ ملگور ءُ دوستدار ءِ بالاد ء گپت ۔ مذہب ءُ نیک راھی ءِ بن گپانی نیمگ ء ھم ھمے اہد ء دلگوش گو ن کنائینت ۔ اے اہد ءِ نامداریں شائرانی تہ ء ملا پازل ، ملک دینار میروانی ، ملا عبدالرٰحمن ، احمد واجو ، ملا اللہ داد ، ملا ابراہیم ، ملا بہرام ، ملا نور محمد بمپشتی ، ملا عزت پنجگوری ، عبدالکریم ساجدی ، ملا رگام واشی ، جلال خان بالاچانی ، سدن گؤر چہ ایشاں ابید مست توکلی ، بجار مری ، رحم علی مری ، جوانسال بگٹی ، بہرام جھکرانی ، کبیل جت ءُ دگہ بازیں نامداریں شائر ہوار انت اے اہد ءُ دور ء میر گل خان نصیر سیمی دور (دور متاخرین ) گُشیت ۔(۲)
	ھمے رنگ ء دائر المعارف اسلام ءِ چارمی جلد ءِ تہ ء ھمے ادارہ ءُ سلیم خان گمی ءِ نیمگ ء چہ بلوچی ءِ بابت ء چہ چھاپ بوتگیں نبشتانک ءِ تہ ء سیمی اہد (انگریزانی اہد ) اے اہد ءُ دور انگریزانی بلوچستان ء آھگ ء گوں بنا بیت ۔ اے اہد ءِ نامداریں شائرانی تہ ء مست توکلی ۔ ابراہیم شمبانی ، لشکر خان جسکانی ، جیواکرد ، حید ر بالا چانی ، رحم علی مری ، ملا عمر مری ، خدا بخش مری ، پنجو بنگلانی ، پہلوان فقیر ، احمد ولد شوران ، غلام ملا ،محمد بالاچانی ،چگھا بزدار ، سنگت ، مندو کہیری ، جوانسال ءِ نام ہوار انت ۔ چہ ایشاں ابید ملا پازل ، ملا قاسم ، ملا نور محمد بمپشتی ، ملا اسماعیل ، رگام واشی ، ملا رحیم ہم ہمے دور ءُ اہد ءِ شائر انت کہ اشانی تعلق گیشتر چہ مکران ءِ ھند ءُ دمگ ء انت ۔ (۳)
	’’ تاریخ ادبیات مسلماناں پاکستان و ہند ‘‘ ءِ چاردہمی جلد ءِ علاقائی ادبیات مغربی پاکستان (دومی جلد) ءِ تہ ء اہد ءُ دورانی بابت ء پٹ و پول کار باز پشت ء شتگ بلئے اے پشت ءِ رؤگ بے درور ءُمثال پیش کنگ نہ بوتگ ۔ 
	نوکیں تام ءِ تہ ء کہنیں شائر ی دو اہد ءُ دورانی تہ ء بہر کنگ بوتگ کہ ایشی ءِ اولی دور پانزدھمی سدی عیسوی ءِ گڈ سر ءُ شانزدھمی سدی عیسوی ءِ بندات زانگ بیت ۔ وہدیکہ دومی دور چہ نصیر خان اول ءِ دور ء بنا بیت (۱۷۹۵۔۱۷۴۱) (۴)
	واحد بزدار ءِ نبشتہ کرتگیں کتاب ءِ تہ ء اہد ءُ دورانی ھم گیشواری ہوار انت اے کتاب ءِ تہ ء کہنیں شائری ءِ سہ اہد ءُ دور انت۔
 (اولی اہد ۔ رندانی اہد )
(دومی اہد۔خانانی اہد ) 
(سیمی اہد۔ برطانیہ ءِ اہد)(۵)
 	اے کلیں حوالہانی دیگ ء ابید کہنیں بلوچی شائری ءِ دور ءُ باری تچک نہ بنت بزان ہر پٹ و پولکار ءِ پٹ وپول ءِ تہ ء مزن مزنیں خلا گندگ ء کئیت خاسیں سورت ءُ رنگ ء ’’دائرۃ المعارف اسلام ‘‘ ءُ ’’تاریخ ادبیات مسلماناں پاکستان و ہند ‘‘ ءِ تہ ء ابید شائرانی اہدانی رد ء گیش ءُ گیوار ء ھم مزنیں ردی بوتگ ۔(۶)
	اہد ءُ دورانی گیش و گیوار ءِ بابت ء سید ظہو ر ہاشمی گوشیت ۔ 
	’’اگر چہ میں نے قدیم شاعری کو دو ادوار میں تقسیم کر دیا ہے ۔ لیکن کچھ لوگوں نے محض خانہ پُری کے لئے قدیم شاعری کو تین ادوار میں بانٹ دیا ہے ۔ مگر میرے نزدیک ایسا کرنا غلط ہے ۔ بلوچی شاعری کا جو نمایاں دور انیسویں صدی میں شروع ہو جاتا ہے ۔ اُس سے پہلے کسی درمیانی دور میں اسکی کوئی خصوصیت ایسی نظر نہیں آتی جس کو مد نظر رکھتے ہوئے ایک درمیانی دور کا نام دیا جائے اور خصوصاً یہ صاحبان اُس درمیانی دور کو برٹش دور یا عہد برطانیہ پہلے اور تیسرے دور کو انگریز کے زمانے سے متعلق کرتے ہیں۔
	لیکن سوال یہ ہے کہ انگریزوں کو بلوچی سے چسپان کر دینا کیا مصلحت رکھتا ہے ؟ ویسے بھی انگریزوں کے دور سے پہلے یا اس کے بعد کی شاعری میں کیا مختلف خصوصیات پائی جاتی ہیں کہ اسکی اس طرح کی تقسیم ضروری ہو گئی کہ اگر کسی ایک یا آدھ شاعر نے انگریزوں کے خلاف کسی بھی موضوع پر تھوڑی بہت طبع آزمائی کی بھی ہے تو آٹے میں نمک کے برابر بھی تو نہیں ہے ۔ جس کے متعلق برسیل تذکرہ کچھ کہنے کے سوا اور کیا ہو سکتا ہے ۔‘‘(۷)
	جوانیں وڑے ء پٹ و پول نہ بوھگ ءِ سبب ء بلوچی کہنیں شائری ءِ راجدپتر دنز و مجانی تہ ء اندیم انت ءُ باید انت کہ اے بابت ء شوہاز کارو تی سر جمیں دلگوش ء گور بہ کن انت۔ 
	واجہ عبدالصبور بلوچ وتی کتاب کہنیں بلوچی شائری (بنگیج ءُ دیمروی ) ءِ تہ ء کہنیں شائری ء دو اہدانی تہ ء بہر ءُ بانگ کنت ۔ اے دوئیں اہد ءُ دور ۱۴۵۰ء تا ۱۹۳۰ءِ اہد ءُ دور ءِ شائر ءُ شائر ی ھور انت ۔ (۸)
واجہ عبدالصبور بلوچ ءِ کتاب ءِ تہ ء ملا پازل دومی اہد ءِ شائر انت ۔ اے اہد ءُ دور ء (۱۹۳۰۔۱۷۰۰) ءِ شائر ہوار انت کہ ایشانی تہ ء جام درک ، مست توکلی ، ملا پازل ، ملا قاسم ، ملا عزت ، سیمک ، چگھا بزدار ، رحم علی مری ، جوانسال بگٹی ءُ ملک دینار میرواڑی ہوار انت ۔ 
	ملا پازل ہما شائر انت کہ آوھد ءِ گوزگ ء گوں کدی اندیم نہ بیت آئی ءِ سچوئیں گال ءُ گپتار ، تنگو ءِ ھار ءُ پگوھری انت کہ کدی زنگ ءُ تامور نہ بنت آئی ءِ فکر ءُ ھیا ل عقل ءُ زانت ءِ سمند ھچ راہ ءُ رنگاں گٹ نہ بیت ۔ آئی ءِ شائر ی یک بے گوزیں زرّے کہ چہ لعل ءُ گوھر قیمتی آں پُر انت ۔ ہر چنت کہ جہل ءُ ھورتی ء آ ئی ء بہ پٹ ئے گیش مروارد ءُ گوھر قیمتی در کئیت ۔ ماھیں مہ لنج ءِ کاگدیں رک بہ بنت ، ھیموئی کبگ رواجیں رانی ءِ دل ء بندیں دریکگ بہ بنت ، تیجاریں ہکگ بہ بنت ءُ سر مچاریں عاشق ءِ زھیر جتیں زرد ءِ سوزمان بہ بنت پازل آہانی بیان کنگ ء باز پہ جلوہ ناکی کنت ۔ (۹)

آسیگوں مکن دردانگ 
پہکیں اشرپی ءِ چانگ 
ھر وھد داب کنت نودی شل 
گندیم گونگیں گرکی تل 
استون ءُ پیاپیں ترونگل 
	ملا پازل سرپدی ، بلدیں ءُ استادیں شائری ءِ جہت ء زانگ ءُ پجارگ بیت ۔ اے اہد ء کہ ملا پازل شائری کنگ ء انت ۔ اے اہد ءِ مزاج ءُ تب ءِ رد ء ہر شائرے وتی شیئرانی تہ ء گیشتر فارسی ءُ عربی لبز کار مرز بہ کنت ہمے پیم ء آمزنیں ءُ زانتکاریں شائرے زانگ بیت ۔ ملا پازل فارسی ءُ عربی لبزاناں وتی بلوچی شائری ءِ تہ ء انچو دپ ماں دپ داتگ انت چہ ایشی ء آئی ءِ شائری عیب دار گندگ نہ بیت ۔ (۱۰)
	عشق بنی آدم ءِ مزاج ءُ تب ءِ مدامی ئیں بہرے بوتگ ءُ است انت پمشکہ مہر کنگ ، دوست دارگ دل ء جاگہ دئیگ بلوچانی کلاسیکل شائری ءِ تہء اے بن گپ ء را بنجاھی بسات ءُ بستارے است انت ۔ 
	بلوچ چاگر د ءِ تہ ء دوستدار ءِ نام ءِ گرگ عیب زانگ بوتگ (مست توکلی ءُ ملا عزت سر پہ در انت )پمشکہ پہ دوستدار ء ھمنکس نام ءُ لبز جوڑ بوتگ انت کہ اے نام ءُ لبز بلوچی زبان ءِ جمالیاتی تک ء گیشی زانگ بنت۔ کلاسیکل شائری ءِ تہ ء ھما مردماں کہ وتی بہر ءُ حصّہے ھور گپتگ آوانی شائری ءِ تہ ء عشق ءُ مہر ءِ درور الم ء گندگ ء کیت ایشانی تہ ء ملا پازل ہم ھوار انت پمشکہ ماں گشت کناں کہ بن گپ ءِ رد ء عشق ءُ مہر پازل ءِ شائری ءِ ڈلگ تریں دروشم انت ۔ 
	واجہ پروفیسر واحد بزدار وتی کتاب ’’جدید بلوچی شاعری کا آغاز و ارتقاء ‘‘ ءِ تہ ء بلوچانی عشق ءِ بابت ء نبشتہ کنت۔ 
	’’بلوچوں نے ہمیشہ عشق کو جنگ اور چیلنج کے طور پر قبول کیا ہے اور جنگ کو عشق سمجھ کر اپنی زندگیوں میں برتا اور نبھایا ہے۔ ‘‘
	ملا پازل ء عشق ءُ مہر ء ابید پنت ءُنصیحت ،جنگ نامہ ءُ دگہ دومی چاگردی بن گپاناں ہم ڈلگ چار نہ کتگ ۔ 
بیا ات منی شاھی مھذبیں راجاں 
یاد کن ات منی گڈیگیں وصیتاں 
کشّ ات کھن ء ، ءُ کش ات نخیلات ء 
یا کن ات باپار ءُ شما تجاراتء 
یا بوان ات علم ء ، ءُ زیرات کراماتء 
	ملا پازل ء گوں وتی راج ءُ قوم ء مذنیں مہر ءُ دوستی ءِ است ۔ آئی ء گوں وتی راج ء تپاکی ءُ یک جاہی ءِ واھگ ءُ امیت ء داریت ۔ راجی وت ماں وتی ناتپاکی ء ملا پازل ء را کُنّت انت پمشکہ آ وتی شائری ءِ تہ ء تپاکی ءِ درس ء دنت ءُ آتپاکی ء گوں راجی بودناکی ء ھمگرنچ کنت۔
	دومی نیمگ ء ملا پازل ءِ زانتکاری آئی شائری ءِ تہ ء بتلانی دروشم ء زانگ بیت کہ آ شائر ی ءِ تہ ء انچیں شئیر نبشتہ کنت کہ بلوچ وتی ھمروچیگیں زند ء آوانی مثالاں دئینت۔پہ درور

٭گوری گنج ءُ مال کس ء نامدار نہ کنت 
آچے مردے کہ جوداں لج دار نہ کنت 
٭اے خرد منداں شپ اگاں ہر چند ء تہار 
شبرؤ گردشتاں نشان انت مات ءُ گوھار 
٭دنیا مکاریں جنینے داب کنت ہر روچ پہ رنگ 
٭کوتاہ ءُ اندیشی مکن دنیا نہ مانیت یک قرار 
٭عاقلاں سسا کن ات کشتگ جمپاں سرے 
 پروفیسر واحد بزدار وتی کتاب ’’بلوچی، براہوئی زبان و ادب‘‘ءِ تاکدیم ۴۰ء اے بابت ء نبشتہ کنت ۔ 
	’’فارسی اور عربی الفاظ و تراکیب اور کنایہ و تلمیحات کے باعث کہیں کہیں انکی زبان انتہائی گنجلک اور پیچیدہ دکھائی دیتی ہے۔ اور کہیں خالص اور ٹھیٹھ بلوچی الفاظ و تراکیب کے حوالے سے بھی وہ مشکل پسندی کے شکار نظر آتے ہیں لیکن مجموعی طور پر ان کی شاعری ایک منفرد لہجے کی حامل ہے ۔‘‘	
	ملا پازل ءِ شائری ءِ سرا انگت سرجمیں پٹ و پول نہ بوتگ بلوچی پٹ ءُ پول کار پازل ءِ شائری ءِ ہر تک ءُ پہنات ء باید انت کا ر بکن انت ۔تاں ملا پازل زاہر ءُ پدر ءُ در گیجگ بہ بیت ۔ بلے حیف پٹ و پول کارانی کلم پہ ملا پازل ءِ پد جنگ ء انگت اوشت ءِ آماچ انت۔ 



کتابانک:
۱۔عبدالصبور بلوچ ۔کہنیں بلوچی شائری (بنگیج ءُ دیمروئی )۔ہائیر ایجوکیشن کمیشن اسلام آباد ۔۲۰۰۶۔تاکدیم (۹۳)
۲۔ میر گل خان نصیر ۔بلوچستان قدیم اور جدید تاریخ کی روشنی میں ‘‘نساء ٹریڈرز۔۱۹۸۲۔ تاکدیم (۲۲۶ءُ ۲۲۷)
۳۔عبدالصبور بلوچ ۔کہنیں بلوچی شائری (بنگیج ءُ دیمروئی )۔ہائیر ایجوکیشن کمیشن اسلام آباد ۔۲۰۰۶۔تاکدیم
۴۔نوکیں تام ۔بلوچی لبزانکی دیوان ۔تاکدیم (۱۴ ءُ ۱۵)
۵۔ واحد بخش بزدار ،بلوچی ، برئیوی زبان و ادب ۔علامہ اقبال اوپن یونیورسٹی اسلام آباد۔۲۰۰۴ ۔ تاکدیم (۳۳)
۶۔عبدالصبور بلوچ ۔کہنیں بلوچی شائری (بنگیج ءُ دیمروئی )۔ہائیر ایجوکیشن کمیشن اسلام آباد ۔۲۰۰۶۔تاکدیم (۴۲)
۷۔ سید ہاشمی ۔بلوچی زبان و ادب کی تاریخ (ایک جائزہ ) سید ظہورشاہ ہاشمی اکیڈمی۔کراچی ۔۱۹۸۶۔تاکدیم (۸۸ ءُ۸۹)
۸۔عبدالصبور بلوچ ۔کہنیں بلوچی شائری (بنگیج ءُ دیمروئی )۔ہائیر ایجوکیشن کمیشن اسلام آباد ۔۲۰۰۶۔تاکدیم (۴۳)
 ۹۔بشیر احمد بلوچ ۔شپ چراگ ۔ملافاضل ۔بلوچی اکیڈمی کوئٹہ ۔ تاکدیم (۱۴ ءُ ۱۵)
 ۱۰۔ عبدالصبور بلوچ ۔کہنیں بلوچی شائری (بنگیج ءُ دیمروئی )۔ہائیر ایجوکیشن کمیشن اسلام آباد ۔۲۰۰۶۔تاکدیم (۹۴)
۱۱ ۔ایضاً،تاکدیم ۔(۴۶)

		




ملا پازل ءُ آئی ءِ شائری 
محمد دیدگ	
 	بلوچی زبان ءِ شاھلچہ کار کہ ملاپازلءِ نام ء زانگ بیت کہ تہنا وتی مات ءِ کٹّ و لوگ ءِ براہ و جلوہ نہ بوت بلکن آئی پہ ماتی زبان بلوچی ء ھمنکیاس لال ءُ گوھر قیمتی تراشت ءُ کمات ۔ تانکہ دنیا قائم انت ءُ بلوچی زبان استیں ءُ بلوچانی کاروان ءُ قافلہ درّہ بولان ءُ مولاو کیچ مکران ءِ سرمگیں کوہ تلار ءُ گراں بیوانیں بران ءُ مسکیں ڈگاراں آپ ایر رچان بنت ءُ کاینت، ملا پازل ءِ وش زیملی ،وزن، شئر میڑی و مُچی محفل ءُ مجلس ءِ کیفانی کھنیں شراب انت ءُ بلوچانی تہاریں توار یخی دورانی تہا آئی ءِ شئر ھمے ڈول ء رھبری کننت چو کہ تہاریں شپاں ساونڑی آپ بندیں جمبر گرندانی تہا گروک جننت آئی ءِ کستریں برات ملا قاسم ھم چہ دربیانی ء بے مٹ ات آئی ءِ گپتار ھم بلوچی زبان ءُ شائری ءِ بے جیوہ ءُ بے دروریں بھرے انت بلوچ تنی وھدی ھم پہ پھوالی وتی زند ء گوازینگ ء اِنت پمیشا سن ءُ تاریخ ءِ گئیشیں ھیال ء نہ داریت آھانی وتی سن وتی ھساب ءُ داد ھنچیں دگہ پھوالیں قومانی ء انت کہ کس وتی چک ءِ اصلیں زات ءُ عمر ء نہ زانت گوشنت کہ شیران چہ میران ء دو سال مستر انت سمی مزنیں بش ءِ سال ء بوتگ ءُ سید گوک پروش ءِ جنگ ءِ سال ء ۱۸۹۸ء ء بوتگ ۔ 	 
	پازل ھم رندی بلوچ زھگے ات پمیشا آئی ھم ودی بوھگ ءِ ھساب ء کس نہ داشت بلے آئی ءِ کستریں برات ملا قاسم ء کہ چم ئے چہ علم ءُ وانگ ءِ رژن ء روژنا اتنت وتی آریپیں برات ملا پازل ءِ قبر ءِ سرون ء سنگے ءِ سرا عربی زبان ء چوش نبشتہ اِ نت ۔ 
	’’کلمن علیھا فان ویبقی وجہ ربّک زوالجلال والا کرامہ‘‘
	پدا چہ ھمے سنگ ء اے سھر ا بیت کہ پازل نیم سر ءِ نادراھی ء بیران بوتگ ۔ ھمے سنگ ءِ سرا آئی ءِ بیران بوھگ ءِ سن ۱۲۷۰ھ نبشتگ کہ یک سد ءُ پنجاھ سال ئے گوستگ ۔ ملا پازل ءِ پت واجہ چاوش زات ء رندے اتءُ چہ شھوزئی ٹک ء بوتگ آھانی دوار ءُ ھنکیں قاسمی چاہ بوتگ کہ مند ءِ گور ء انت ، مند مکران ءُ ایرانی بلوچستان ءِ چار ھدّءِ سرا اِنت ۔ 
	ملا پازل ءِ زند ءِ بابت ء گیشیں ھالبر زانگ نہ بیت انچو گوشنت کہ آپٹک ءُ مندریں مردمے بوتگ رنگ ءُ دروشم ء ھم سک زبر نہ بوتگ ۔ ملا پازل ءِ قد پٹک بلے علم ءُ زانت ءِ حساب ء شاعری ءِ پڑا تاں مروچی ء زندگ انت ءُ زندگ مانیت ۔ گوشنت کہ ملا پازل وش تبیں انسانے بوتگ ءُ عربی ءُ فارسی زبانانی نہ تہنا کواسے بوتگ بلکن پارسی ءُ عربی ء شئر ھم گوشتگ ئے ۔اے درائیں ھبر کہ تنکہ مردم زبان ے ء جوانی ء بلد مہ بیت آزبان ء شائری کت نہ کنت ۔ ملا پازل حاضر جوابے بوتگ ۔ گوشنت کہ یک برے ملا پازل ءُ آئی ءِ برات ملاقاسم پہ تر ءُ گرد ء سر باز بزان ایرانی بلوچستان ء شتنت تاں قاسم ءِ چم پہ شررنگیں کاڈے ء کپت انت کہ آچہ وتی لوگ ء آسکی گریھہ ءُ گردن ء کشتگ ءُ چارگا ات دیوان ء باز دگہ مرد م چپ ءُ چاگرد ء سک باز ات بلے ملا قاسم ھمے ھال ملا پازل ء دئیگی ات تاں آئی ء شائری ءِ نازرکیں اوتاگ زرتنت ءُ گوشت ؛
	قاسم : 	کپودر ماں گلیں دنب ء 
	پازل :	کجام دیم دئیاں گوئنب ء ؟
	قاسم : 	دریگ ءُ کاپر ءِ لنب ء 
؂	پازل : 	تپنگ ئے ششتگ پہ جنگ ء 
	قاسم :	دوتیر لگنت پہ ونگ ء 
	اے وڑیں شائر یءِ وتی زبان ء کاڈ ءِ نام کپودر بوت او چم آئی ءِ تپنگ و تیر ء بدل بوتنت اے جوانیں ندارگ ءِ ھال یک دومی ء را سر کت ءُ چہ نشتگیں مردماں کسے ءِ گوش ء مورے ء ھم نہ وارت زبان ءِ سرا اینکیاس قدرت و کمال دارگ ءِ سبب ء  آئی ء استاد ءِ سخن گوشگ بیت ملا پازل وش تبیں انسانے بوتگ وتی دل ءِ تہہ ءِ کیف ءُ ھیالاں ءُ دوھمی ءِ سر ء پدر کنگ ءِ نام شائری اِنت۔ 
	شائریءِ مزنیں واھم آئی وش زبانی ءُ دل گیری لوزانی نام انت پازل ء وتی شائری ءِ تھا مستانہ ، صوفیانہ ءُ نیک کرداریں ھیال مچ کتہ ،پا زل ءِ شائری ءِ تہا اخلاق ءُ انسانی کردار ءِ مزنیں بھرے رستگ بلوچی زبان ء ابید عربی ءُ فارسی زبانانی تہا آئی ء وتی کمال ءُ گوھر باز نشان داتگ ’’ کوفہ ءِ مھرنگ ‘‘ ءِ شئر ءِ تھا آئی ء یک دل بریں ءُ عبرت خیزیں قصّھے بیان کتہ آئی ءِ دگہ شئر ھم جتائیں پیغام ءُ سوج دئینت دل ءِ تہا انچو اثر گیج انت کہ مردمے کہ آھاں وانیت ھمے ماریت ءُ ھیال کنت کہ پازل گوں من ھبر ء انت شائری باز نازرکیں ھنر ءُ کسبے ءُ گپتاراں پدر بیت پازل وتی کواسی ءُ ھنر کاری ءِ سرجمیں ڈس ءُ نشان پہ پد یگاں چو قطب ءِ استار ء اشتگ ۔
	’پازل ءِ سرجمیں گال ءُ گپتار تنگو ءِ ھار ءُ گوری انت کہ چہ وھد ءِ گوزگ ء زنگ ءُ تامور نہ نبت آ ئی پگر ءُ ھیال ءُ عقل ءُ زانت ءِ سمند ھچ راہ ءُ رنگاں گٹ نہ بیت آئی ءِ شائری یک بے گوازیں زرے کہ چہ لال ءُ گوھر قیمتی آں پر انت ہر چنت کہ جہلءُ ھورتی ء بہ پٹ ئے گیش مروارد ءُ گوہر قمتی در کئیت ماھیں مہلنج ءِ کاگدیں رک بہ بنت یا مجنوں تبیں آشک ءُ دوستدار ءِ دریکگ بہ بنت ،سمو ِ کبگ رواجیں دل ءِ بندیں مھر ءُ واھگ ءِ سند ءُ پنداں بریت ءُ ماں کوڈ ویں دنیا ءِ سرو چیری ءِ گڑ تیاں کپیت مردم گوشیت پازل مزنیں فلک شناسے ۔ انچو کہ ملا پازل رند ے ات ءُ آئی دل چہ رندانی وت ماں وتی ناتپاکی ءُ بے سریں کاراں سک پدرد ات ،
	شادھیں دؤ ر ءِ بوجی ءِ آچار ناتپاکی ءِ سیاہ گواتے ء درت ءُ بوجی ء پلک پلک کت میر چاکر اعظم رند ءِ سر پہ ست گڑہ(پنجاب) ء کپت میر شھداد ابن چاکر اعظم ماں ملتان ء بے گواھی ءِ ھنکین ء شت ءُ میر گوھرام سردار لاشاری چہ دو جاھاں بے جاہ بوت ماتی وطن ءِ مسکیں سر ڈگار مرد ءُ نریانانی میڑ ءُ جنگانی آماچ بوت ۔ ملا پازل ءِ چم ء ھون ءِ ارس گریت انت، آناتپاکی ءِ تاوان ءُ تپاکی ءِ برکتاں چوش بیان کنت ءُ رنداں سوج دنت ۔ 
ھرچی کہ رند ات بر حقیقت ھمراہ بت 
مھر ءُ دوستی ءُ پہ تپاک ء یکجاہ بت
نئیکہ چو شاھانی در ء دست کوتاہ بت 
تیہریں گٹّے چو تلاراں بے راھ بت 
پلیں مستاگے مں بشارتاں واھ بت
 	پازل شائری ءِ ھر پھنات ءِ سر ا برزروان انت آئی ء جام درک ڈومبکی ءِ دور ءُ نوبتاں کمیں رند سر چست کتگ ات بلوچی شائری ء وڈ ءُ دروشم ءِ مثال ءِ رسم گیجگ بوتگ ات پمیشا پازل ءِ مثال ھم چہ بلوچی چاگرد ء رد نہ انت آئی ء وت ء ھم اولی سرپ ء آؤرتگ انچو کہ گوشیت :
آسیگوں مکن دردانگ 
پہکیں اشرپی ءِ چانگ 
ھر وھد داب کنت نودی شل 
گندیم گونگیں گرکی تل 
استون ءُ پیاپیں ترونگل 
	مہلنج ءِ ٹھل ءُ رواج کبگی رپتار نودی شنزگ انت کہ نرم نرم ء رچنت آئی ءِ رنگ گندیم گونگ انت بلے چو مچ ءِ گرک ءِ نازرکیں تاک ء ذرد چکیں اسپیت ءُ نازرک انت چو اسپیتیں جمبر ءِ پٹہ ءِ ڈلگ ءُ اسپتیں ترونگل ء انت ۔ پازل ءِ مہلنج ھما عرشی پری آنی دروشم ء دنت کہ جام درک اش لھڑی ءُ بگٹی ءِ کوھانی ٹل ء گندیت کہ گوں وتی کوھکریں پوشاکاں گردی ءُچاپ ءُ سہبت کناں جام ءِ تنگیں ذرد ءِ ھوشام ءِ برگ ء زنگینت انچو کہ آ گوشیت کہ :
غم ھیالے ءُ آشکی چاڑے
اے دگہ شغل ءُ آ دگہ کارے 
	اشک مھر ءُ دوستی انسان ءِ ھاک ء ھوار انت ھر جاگہ ء انسان ھستیں اشک آؤدا پیش ء موجود انت اشک قدرتی چک (کشش) یے کہ انسان ءِ زرد ءِ تہا بے کرار ءُ بے تاھیری ودی کنت آشکی یک چاڑے یک کیفتے ءُ آ ئی ءِ گم جتائیں گم انت چہ ایدگہ گماں جتا ءُ پھک انت ۔ پازل ءِ وتی رنگ ءُ رھبندے آئی رنگ کتگیں کشک چو کلکشان ء پھتگ انت کہ ھچبر نہ لگوشیت مھلنج ءُ مھرنگ ءِ گمان گوں ھم تنگ انت ۔ پازل ءِ شائری ءِ گیشتریں بھر آشکی انت آئی ءِ زبان پھک ، ھیال برز ءُ بالاانت آئی لوز ھم باز جوانیں رنگے ء بلوچی کالب ء گیتکگ انت انچو کہ گوشیت کہ : 
منزل ءُ پھندانی ترسیں الگار 
زیادئیں مٹان ء گڈنت تلوار 
ما ھلاں ایر جیگ کتنت آسگوار
کتابانک :
۱۔ بشیر بلوچ 	شپ چراگ

ملا فاضل
 				ملا مراد 
	جھان واب گندگ بیت وابانی مانا بنت کدی واب شری ءِ مانا ء در کپ انت ءُ کدی آھانی آسر دروگ ءُ بدیں دروشماں چکاس انت ۔	 
	ھمے درگت ء ملا پازل ءِ ودی بئیگ ء پیسر آئی ءِ مات اوں واب گندیت کہ آئی ءِ دوئیں دستانی دلاں دو چراگ روک انت آ پہ وتی واب ءِ مانا کنگ ء ھلک ءِ زانتکار یں زالے ء جست کنت ءُ آ واب ء ِ مانا ء پہ آئی ء  وشی ءِ مستاگے گوشیت وھد کنزان ء آئی واب ءِ مانا دراہ بیت ءُ آ زال ءِ لوگ ء پازل ءُ قاسم ودی بنت کہ آ ھانی پت ءِ نام چاؤش ءُ پیرک جنگیان ءِ نام ء پجارگ بنت ءُ آ ھانی ٹک چہ رندانی شیھو زئی ٹک ء گیشینگ بیت ءُ بنکی ء پشین بلے رند ء مند ء اتک ءُ جامنند بوت انت۔ انچش کہ اداں پازل ءِ بارو ء چندے گوشگ ءِ جھد ء کنگ ء یاں لوٹاں کہ قاسم ء بسندان کہ آ وت بلاھیں بالادے کہ اداں جاگہ نہ کنت ھمے ھاتر ء آ دگہ وھد ءُ پاسے پہ نبیسگ ءُ پگر کنگ ء لوٹیت۔		 
	پازل ء ِ ودی بوھگ ءِ گیشیتگیں وھدءُ پاس چہ پٹ ءُ پولکارانی پولاں ۱۲۰۰ھ انت کہ راست ءُ پکّ گوشگ بیت ءُ آ ئی ءِ کسانی زند ءُ وانگ ءُ زانگ ءِ ھاتر ء چوشیں راست ءُ تچکیں ھبر منی چماں نہ کپتگ بلے انچوش زانگ بیت کہ آئی ء ماں مدرسہ ءُ مسیتےء وانگ ءُ زانگ چہ ملاھاں ھیل گپتگ ھمے ھاتر ء آ پہ ملائی نام کپتگ ءُ چہ پازل ء ملا پازل بیتگ ۔ 	
	رنگءُ دروشم ء پازل بد رنگ ءُ پٹکیں مردے بیتگ بلے آئی ءِ پگر ءُ مارشتی زانت ءُ زانگ ء آ ئی را انچیں رژنے مان کتگ کہ آئی ءِ لوٹوک باز بیتگ انت آ خانانی دور ءِ مردمے بیتگ کہ بلوچی شائری ءِ دومی دور گوشگ بیت وتی وھد ءُ زمانگ ءِ شر تر ءُ جوانتریں شائرانی رد ء چادر ء زانی بند کنت ءُبندیت ءُ مجلس ءُ دیوانانی براہ بیت ۔ 		 
	ملا پازل ءِ شئر ماں بلوچی لبزانک ءِ تہ ء زندگیں شئرانی تہ ء شمار کنگ بنت ءُ ھما چراگ ءِ پیم ء انت کہ کدی بے رژنی ءِ آماچ نہ بنت ءُ وھدئے ھور ءُ گوات ، ھار ءُ ھیروپ آ ئی ءِ تب ء دمتوس کت نہ کن انت ملا پازل ءِ کرّا پگر ءُ زانت گوں وتی سر پدیں رنگ ء بیتگ ءُ آئی ء گوش ئے لبزاناں وتی وازمندگ کتگ ءُ آ کدی لبزانی واز مندگ نہ بیتگ لبز وت ھدوناک بیتگ انت کہ آ مارا ماں شئراں زندگیں دروشم ء کار مرز بکنت کہ آ ئی ءِ بلاھیں سوبمندی یے۔			 
	ملاپازل ءِ شئرانی تب ءُ میل ء وھدے ما سر پد بوھگ ءِ ھاتر ء چمے چاریں گڈا بازیں جاگہاں مار اوتی چمانی کنٹ رژنی ءِ گمان گو رجنت ءُ آئی ءِ زگریں بلوچی لبزاں اوں سر پد بوھگ ء ما چہ ناسرپدی ءِ کورچات ء وتا در کت نہ کنیں ءُ آئی ءِ شئرانی تہ ء باز جاگہ ء مارا درامدیں لبز اوں گٹّ کن انت کہ اے ھما وھد ءِ شائرانی زبان ءُ بیان ءِ سرا بلاھیں اثرے بیتگ کہ آ پارسی ءُ عربی ءِ لبزانی زوراکی بیتگ کہ وتارا جاہ اش دیائینتگ یا کہ وت آ ھانی جند ءِ وتی زانت ءُ سر پدی ءِ پیشدارگ ءِ دروشم بیتگ کہ چو دودے ءِ پیم ء رواج دیگ بیتگ ءُ شائراں ایشی ء را وتی وش بھتی گوشتگ ءُ جھان ء را اے سر پد کتگ کہ ما اے زباناں چنچو سر پد ءُ زانتکاریں یا وا چاگرد ءُ جاور انچوش بیتگ انت کہ آ ماں اے لبزانی کار مرد کنگ ء المی زانتگ اے ھبر پگر پرمائیت ۔		 
	ملا پازل ءِ شئرانی تہ ء ما سے دروشم ءُ رنگ گیشینت کنیں یکے ایش کہ آئی ءِ شاعری راجی شائری لیکگ بیت کہ آ ئی ءِ شئرانی تہ ء وت ماں وتی تپاکی ءِ پنت ءُ سکین گندگ ء کاینت ءُ آ تھنا پہ ٹک ءُ راج ء نہ بلکین ء دراھیں جھان ء دیم ء دار یت ءُ گوشیت ھمے ھاتر ء ما آ ئی ء را جھان ءِ دود ءُ راھبندانی ھاترء پگر کنوکیں شائرے ءِ نام ء دات کنیں ۔ دومی آئی ءِ گور ء نیکراہ (مذھب) اوں وتی پدریں رنگے ء وتا را پجارگ ء پد نہ بیت کہ اداں ما اے گوشت کت کنیں کہ ھدائی مردمے بیتگ مروچ ءِ زند ءُ باندات ءِ زند (کیامت) ءِ باروا اوں مردماناں گوں وتی شئراں پوہ ءُ سر پد کنگ ءِ جہد ء گندگ ء کیت ۔ سیمی آ ئی ءِ تہی مارشت ءُ مارگ کہ آ ئی ءِ جندی بزاں دوستدار ءِ ھاترء گوشتگیں شئرانت کہ مار ا باز پرمانا ءُ چہر ءُ شبین ءِ چیریں زبان ء با ز واناک دست کپ انت کہ آ وتی چم ءِ دیستگینء کجام وڑ ء لبزانی بندیک ءِ تہ ء گوں زیباھیں رنگ ء کماھیت ءُ جھان ء را پچلرزینیت ۔ 		
	پازل ءِ ما دیم گوشی ءُ آزگ سمائی ءُ جور جوابی ء گوں اے گوشتگیں گالاں گیشینگ ءِ جہد ء کن ایں کہ آ گوں وتی برات ملا قاسم ء ماں دیوانے ء نندوک بیت گڈا قاسم ءِ چم پہ یک ھُو ر دروشمے ء کپ انت ءُ آ ملا پازل ء ماں شئری زبان ء اے پیم ھال دیگ ءُ سر پد کنگ ءِ سوبمندیں جھد ء کنت کہ اد ء مارا کسمانکی دروشم ء شئر ءِ گوشگ گندگ ء کیت دوئیں برات گوں لبزانی زبان ء اے پیم ء گالی بنت ۔ 		 
	قاسم گوشیت :	کپودر ماں گلیں دمب ء 
	پازل :		کجام دیم ء دیاں گومب ء 
	قاسم :		دریگ ءُ کاپر ءِ لمب ء 
	پازل :		تپنگ یے ششتگ ماں گومب ء 
	 قاسم :		بہ جنت تیرے مئے گومب ء
	مارا اے شئر ء چے ایشانی زانت ءُ زانگ ءُ پگر ءُ مارگءِ جوان تریں دروشم گندگ ء کیت کہ آ اے انچش دپ ء چے لگشتگیں لبزانت بلے چے پیم ء چہر ءُ شبین ء گوں بندوک انت ءُ یکے دومی ء سر پد کنگ ء انت ۔				
اداں اے ھبر مارگ پرمائیت کہ بلکین ء آھانی دراھیں ھبر ءُ ھال ھمے پیم ء چہر ءُ شبین ء گوں بندوک بیتگ انت ۔ 						
	اے زبان ء چوش ھبر ءُ گال کنگ بگندے دگہ شائرانی گور ء اے رنگ ء گندگ ء مہ ئیت پازل ءِ شئرانی وانگ ءُسر پد بوھگ ءِ ھاتر ء بگندے ھمک چم الکاپی ء دیست مہ کنت ءُ داں آئی ء را باز دیدیں چم گوں مہ بیت یا ملا پاز ل ءِ شئری آدینک ءِ تہ ء ھمک مردم وتی اکس ء دیست مہ کنت اے دراہ بوھگی ءُ المی ھبر انت ۔		 
	ملا پازل ءِ راجی پگر ءُ دروشم ء ءُ جھانی تب ء ما چہ اے شئر ء مانا کت کنیں کہ آ گوشیت 
براتے گوں برات ء کینگ دار بیت 
صاحبی عقلے روت ءُ گار بیت 
چارراھی مردانی شکار بیت 
ًً	اے شئر ءِ تہ ء پازل وتی ٹکی ، چاگردی مھار سستگ ءُ گوں کلیں جہان ء دیم پہ دیم انت ءُ لبزانی زبان ء جھان ء را سر پد کنگ ، تپاک بوھگ ءِ تچکیں راہ ء پیشدارگ ءِ جھد ء انت اداں آ چہ وتی دوستدار ، ھدا ، نیکراہ دراھاں چے جتائیں پگر ءُ زبانے ء ھبر کنگ ء انت کہ آئی ءِ اے گال کجام اوں ھند ءُ چاگرد ء وش اتک کنگ بیت ۔
	دومی گور ء وھدے ما آئی ء ملائی دروشم ء چاریں گڈا آ مارا مزنیں نیکراھیں مردمے ءِ پیم ء وتی دروشم ء پیشداریت گوں اے شئر ء ما آ ئی ء را مانا کنگ ءِ جھد ء کنیں کہ گوشیت ۔
دنیا مکاریں جنینے داب کنت ھر روچ پہ رنگ 
یا ر کنت بیگانہے جنت شوھر ء بر پشت ءِ ونگ 
	ادا آئی ءِ شئری زبان مار ا جھانء ِھلاسی ، چہ نازانتی ءِ کور چات ء در کپگ بدوپائیں امروز ءِ رند گیری ءِ یل دیگ ءِ ھاتر ء چم پاچی ءِ ءُ سر پد بوھگ ءِ ھاتر ء ٹوھینیت کہ مکاریں جنیں آئی ءِ تمثیلی شئر گوشگ ءِ رنگ ءُ دروشم انت کہ آ وتی چاگرد ء چے پیم ء درور ءُ مسالاں سر پد کنت ءُ آھاں چے پیم ء پہ راسیتں راہ ء آھگ ءِ گوانک ء جنت ۔ 
	سیمی دروشم ، وشتر ءُ شیر کنیں دروشم انت کہ آ شئرءُ گالانی تہ ء وتی ماہ دروشم ءُ چم خماریں دوستدار ءِ توسیپ ءُ ستا ء کنت ءُ وتی اندری مارشتان درانگازیت ۔ ملا پازل وتی دوستدار ءِ رنگ ءُ دروشم ء ابید آئی ءِ بدنی ڈولداری ءِ دروشم ء ماں وتی شئرانی تہ ء انچوش گوشیت ءُ گوں چہر ءُ شبین ء انچش آئی ءِ ستا ء کنت کہ گوش ئے آئی ء پہ اے زانت ءِ در برگ ء بلاھیں زانت جاھے ء سوج در برتگ ءُ نی آئی ء را اے ذمہ واری دیگ بیتگ بلئے چوش نہ انت اے آئی مزن گندگی انت ءُ آئی ءِ ھیرت چاری ءُ آئی ءِ چمانی رژن انت ءُ آئی ءِ مارشتانی مارگ ءِ گچیں کنگ ءُ گوشگ ءِ برز پھناتی انت کہ آ اے تک ء باز پھتہ ءُ زیبائیں رنگ ء  گوں لبزانی ھوری ء وتی پگر ءُ مارگاں در شانیت آئی ءِ چم ادا پہ گندگ ءُ مارشت پہ مارگ ء گوش ئے دگہ ھچ نہ گندنت بید چہ ھما ئی ءِ دوستدار ءِ رنگ ءُ دروشم ء آئی ءِ لبزانی تواراں گوں ھم توار بنت ءُ تاھیر دینت۔چوش کہ آ وتی اے شئر ءِ تہ ء گوشیت ۔ 
مرگ زریں ماں بارگیں چوباں درنگ ات انت
ھر دھیں نخلانی سمر ھونی رنگ ات انت 
	اے شئر ءِ تہ ء اگاں ما وتی پگر ءِ بور ء بہ تاچیں بگندے داں آسر ء سر بوھگ ء مارا بلاھیں پندے بُرّگی بہ کپ ایت بلے ڈلگ ڈلگ ء اوں چارگ ء آ چمے پکار بیت کہ اے شئر ءِ تہ ء آ وتی دوستدار ءِ لنکک ءُ مندریگاں چونیں دروشمے ء پیشدارگ ءِ جہد ء انت کہ آھاں گوں مرگ زریں ء تشبیہ دیگ ء انت ءُ اے دیم ءُ آ دیم ء چارگ ء انت ءُ آھانی بُل ّ سرگ ء انت ۔ 
	بارگیں چوب کہ اد ء پہ لنککاں گوشگ بوھگ ء انت شئری پڑ ء یک نوکیں پجارے کہ لبزانی تہ ء گوش ئے اکس مان کنگ ءُ پیشدارگ بیتگ ۔ اداء ھر دھیں نخلانی سمر کہ گوں ھونی رنگ ء پیشدارگ بوھگ ء انت آئی ءِ دوستدار ءِ لنککانی سہریں رنگ انچش گندگ ء کیت کہ گوش ئے آئی لنکک دیم ء درا انت ءُ چماں پہ چارگ ء لاچار کنگ ء انت اے آئی ءِ شئر ی زانت ءُ سما انت کہ آئی ءِ زندگ دارگ ءِ مستریں سوب انت کہ آئی ء را چہ بدرنگی ء وشرنگ ءُ زیبا ءُ چہ پٹکی ء برز ءُ بلندی ءِ ھم سیمسران بارت ءُ سر کنت بگندے داں اود ء سر بوھگ ء جہد باز بیتگ بلے سر بوھگ باز گران انت ۔
	ملا پازل وتی اھد ءِ ڈلگ ءُ مزن گندیں شاھر انی لڈ ء شمار کنگ بیت ءُ وھد ءُ کرنانی گوزگ ء  چے پد اوں روچ پہ روچ شوک ءُ وشتر بوان انت ءُ آئی ءِ شئر انی تہ ء چے پگر ءِ دریگ گوش ئے گیش ء چے گیش پچ بوان انت ملا پاز ل ءِ شئرانی پٹ ءُ پول ءُ نز آرگ ءِ ھاتر ء واجہ بشیر احمد ء یک سوبمندیں جہدے کتگ ءُ آئی ءِ شئر نز آؤرتگنت ءُ ’’شپ چراگ ‘‘ءِ نام ء آئی ءِ وانگی چہ ’’بلوچی اکیڈمی کوئٹہ ‘‘ ءِ نیمگ ء چھاپ ءُ شنگ کتگ ءُ دگہ بلوچ دوستیں ھمبلے ء گوں وتی وس ءُ واک ء شریں جہدے کتگ ءُ آئی ءِ شئرانی مڈی نز آؤرتگ ءُ ’’درپشوکیں سھیل ‘‘ ءِ نام ء واجہ فقیر شاد ؔ ء چھاپ ءُ شنگ کتگ کہ ستا کرزیں جھدے گوشگ بیت ۔ سیمی آئی ءِ زند ءُ شائری ءِ بارو ء پٹ ءُ پولی ایں یک باز زانت دؤ کیں مڈی یے بلوچی ءِ شھلچہ کار ھدا مرزی ایں سید ظہور شاہ ہاشمی ء ’’شھلچہ کار ‘‘ ءِ نام داتگ کہ انگت سید ھاشمی اکیڈمی گوادر ءِ دریگاں چے در نہ یتکگ ءُ شنگ نہ بیتگ ءُ بلوچ راج ءِ امیتان گوں بندوکیں چم راھیگ انت کہ کدی اے ٹیکی آھاناں دست کپ ایت ءُ آھانی زانت ء گیشی یے کاریت ۔	 
	ملاپازل ءِ شئراں گوں وتی وش بیانی ءُ شری ءُ ڈولداری ء بازیں گشندھاناں اوں نام کٹگء کمک کتگ ءُ آئی ءِ شئر اوں گوشدارگ بنت ءُ دل کرار ینگ بنت چوش کہ آئی ءِ شئرانی تہ ء نود ، جمبر ، کپوت ، پہ کاسدی ء کار مرز کنگ بیتگ انت ءُ تشبیہ ءُ استعارہ ءِ زبان گیش ء چے گیش کار مرز بیتگ چو کہ آئی ءِ شئر انت پہ درور ء 
باگانی کپودر سبزیں 
طوطی زیمل ءُ وش لبزیں 
اھوالاں ببر وشیناں
اے خطاں کلم کشیناں 
اسراراں مراد بکشیناں 
بنداش بانزلاں نکشیناں 
گنج ءُ کیمتی نیادانی
کولیگاں تئی پادانی 
وشبو کہربائیں ھنگ ء 
دابانی گلیں مھرنگ ء 
پرچا نشتگ ئے دل تنگ ء 
ساز ئے چو گوشوکیں چنگ ء 
آسیگوں مکن دردانگ 
پہکیں اشرپی ءِ چانگ 
گندیم گونگ گرکی تل 
استیں ءُ پیاپیں ترونگل 
 اے شئر ءِ تہ ء آئی ءِ لبزانی رد ءُ بند رد ءُ پیشرد انچو ش پدرائی کن انت گوش ئے پازل چہ وتی اھد ء باز دیم ء در اتکگیں شائرے ۔ 
	پازل ء را باز پٹ ءُ پولکار گوشیت کہ گرنپک (چیچک) ءِ نادراھی ء وتی ھر جان جتگ ءُ ملکموت ءِ دستاں داتگ ءُ کبر ءِ باھوٹ کتگ بلے سید ظہور شاہ ھاشمی ھمے ھبر ءِ منوک انت کہ آئی ء  وت شتگ کبر ءِ شک ءِ سرا نبشتگیں ھمے لبزاناں وت پہ آپ ششتگ ءُ سپا کتگ کہ آ گوشیت آئی ء را ھمے نادراھی ء زند ء پہ مرگ ءِ وتی ھر جان جتگ ءُ اداں دومی ھبر کہ گوش انت نیم سر ءِ نادراھی ء چے آمرگءِ پنجگاں شتگ گیشتر رد کنگ بیت۔
	واجہ ملا پازل ءِ دائمی وابجاہ ماں مند ءِ کبرستان ء انت یک پرشتگیں دیوالے ءِ تہ ء پہ بلوچ راج ءُ بلوچ دوستاں پگر ءِ ھبرے بگندے گوں وھد ءِ دیم ء روگ ء اے نبشتگ اوں پشت مہ کپ انت ۔ 




شہ لچہ کار ملا فاضل
ہوتی خان 
	ملا فاضل ءِ شھر ءِ نندوکے ءِ بستار ء من وتی ذمہ داری زانت کہ من فاضل ءِ باروء دانکے بہ نویساں۔ بلے فاضل ءِ شاعری ءِ قدءِ باروء چیزے نویسگ ءُ گُشگ ءِ حاترء من وتی زانت ءُ مارشت ءِ پڑا سک کسان ءُ گونڈ زاناں۔ پرچا کہ فاضل بلوچی ءِ کوھنیں شاعرے۔ ہما جھلیں زانت کہ منی ڈولیں یک کسانیں لبزانک دوست ءِ واستہ کہ بالکل چہ لبزانکی ء نابلد انت چیزے نویسگ ءُ گشگ ہما گونڈیں چُک ءِ وڑء اِنت کہ اوژناگ ءِ رپک ءُ ہنر ء چہ نابلد اِنت ءُ یک بلاھیں ءُ ٹوھیں گورمے ءِ توکا پہ اوژناگ ء دور کنت۔
	فاضل ءِ شعر شاید گیشتر گار انت، اے کہ مئے دیما انت ءُ چاپ ءُ شنگ بیتگنت۔ شعرانی پنچک ہم شاید نہ انت۔ ہمے شعر کہ چاپ بوتگنت آ ھمیش انت کہ پھلواناں گشتگنت یا کہ پیریں مردماں یاد بوتگنت۔ فاضل ءِ مرگ ء اے وھدی یک سد ءُ پنجاہ ءُ ھشت سال گوستگ۔ نوں آ پھلوان ءُ پیریں مردم زندگ نہ انت کہ فاضل ءِ شعراِش یات بوتگنت۔ بلے مرچی ہم ماں بلوچی دیوان ءُ مجلساں ملا فاضل ءِ شعر گشگ ءُ گوشدارگ بنت۔ پرچاکہ ملا فاضل ء جنگ ءُ جدل صلح ءُ تران، کاروبار ءُ تجارت، علم ءُ زانت، سیر ءُ سانگبندی، دوستی ءُ دشمنی، مردی ءُ نامردی، دانا ءُ نادانی ءِ فرق، کشت ءُ کشار، رپتگیں وھد ءُ آیوکیں وھد، ملا فاضل ء پیش گوئی ہم کتگ۔ زند ءِ دگہ بازیں تک ءُ پھناتانی باروء فاضل ء شعر گشتگ۔ مرچی کہ یک سد ءُ پنجاہ ءُ ھشت سال ملا فاضل ءِ مرگ ء گوستگ، مرچیگیں وھدءِ باروء فاضل ء ھرچے کہ گشتگ گشئے زاناں ھمے وڑا اِنت۔ فاضل ءِ دورء حکومت ءُ فوج اے شکل ء کہ مرچی ھستیں آ وھدی نہ بیتگ ءُ نہ کسی وھم ءُ گمان ء بیتگ کہ حکومت اے شکل ء جوڑ بنت ءُ پدا وتی مول ءُ مراد ء پیلہ ءِ حاترء مخلوق ء بے گناہ ء قید ءُ بند کن انت ءُ کُشنت۔ بلے فاضل ء ہما روچی گشتگ کہ:
کیت یک روچے پہ منی ھوش ء
 کہ عاقلیں مردان ء گِر انت گوشء
چابُک ءُ شھمات اِش بر انت ھوش ء
قید ءُ زمزیل انت بے وتی کوش ء
سر مزن پھریں جھل انت چو میش ء
	مرچیگیں دورء بالکل ھمے وڑا اِنت کہ ملا فاضل ء گشتگ، پرچاکہ فاضل ءِ وھدء چو نہ بیتگ۔ مرچی بودناک تریں، قوم ءُ قبیلہ ء، ڈڈتریں بلوچ ء، حکومت بے گناہ ء بے جرم ء بہ جنت ءُ کشاں بہ کنت ماں بندی جاھاں بند بہ کنت، آ مرد سرء چو میش ء جھل کنت ءُ روت گوں۔ راجانی دیما روگ ءِ درگتء علم ءُ زانت، تجارت، کشت ءُ کشار، ہنر المی ءُ زلوری انت۔ آ راج چہ اے نعمتاں زبھر ءُ نابلد انت چو دنیاءِ نکشہ ء گارءُ بیگواہ بنت۔ بلے بہ چار اِت کہ ملا فاضل ء ھما وھدی ھم گشتگ کہ:
بیا اِت منی شاھی مھذبیں راجاں
یاد کن انت منی گُڈیگیں وصیتاں
کش ات کھن ء ءُ کش ات نخیلات ء
یا کن ات باپار ءُ شما تجارت ء
یا بہ وان ات علم ء ءُ زیر اِت کرامات ء
	ملا فاضل چہ راج دپتر ء ھم سرپد ءُ بلد بیتگ۔ وتی راج ء دور گندی ءُ دور اندیشی ءِ سکین ء دنت۔ پدا چہ وھدءُ پاس ء عبرت گِرگ ءِ درس ء دنت ءُ گشیت:
تحت ءِ سکندر کجا شت کہ کاؤس ءُ فرھنگ
سلم ءُ جمشید ءُ کیانی تور ءُ تیمور شاہ ءِ لنگ
جان رودیں کُنھاں ھچ کار نہ کنت تیر ءُ تپنگ
سنجر ءُ سلطانی نوازیں بھمن ءُ پور شنگ
پدء ھمے شعر ءِ تہء دیمترء گشیت:
چاہ در آب تیز رواجیں مردءِ افلک شربچار
مرکب ء نفس ءِ روانی دیم مدئے چابک سوار
گُڈسرا درمندگ ءُ مجروح بئے ماں زیر ءِ بار
کوتاہ اندیشی مہ کن دنیا نہ مان اِیت یک قرار
	ھما مردم کہ شبرہ ءُ کورماد انت۔ یک چاگردے ءِ تہا جنگ ءُ جیڑھانی بن دیوک انت شرم ءُ حیا اِش ماں چماں نیست، لج بروک انت، حیوان تب انت، آھاں سرپد کنت ءُ گشیت:
اے غیر تمندان شب اگاں ھر چندیں تھار
بلے شبرہ ءِ گُرد شتاں نشان اِنت مات ءُ گہار
	ملا فاضل ءِ شاعری ءِ کد ءُ بالاد ءِ باروء ھرچے بہ نویس ئے کم اِنت۔ پہ درورء یک دیوانے ءِ توکا مولوی عبداللہ روابند پیشنی ء یک مردے جست کنت کہ واجہ بلوچی زبان ءِ مستریں شاعر کئے اِنت؟ واجہ مولوی عبداللہ صاحب پسّہ دنت کہ بلوچی زبان ءِ ھچ شاعر ملا فاضل ءِ کونڈاں داں نہ رستگ۔ اے پسّوء چہ ملا فاضل ءِ مقام ءُ عزت ء ھر کس سرپد بیت۔
	ملا فاضل ءِ شاعری یک بے گوازیں زرے کہ کچ ءُ کساس کنگ نہ بیت۔ نیکہ یک کسانیں نبشتانکے ءِ توکا آئی ءِ شاعری ءِ تک ءُ پھناتانی سرا چمشانک دئیگ بیت۔
	ملا فاضل ءِ مات ءِ واب کہ تھار ماھیں شپے منی دوئیں دستاں یک ءُ یک مھرگ ھست ءُ مھرگانی درپشگ ءُ روژناھی ء سیاھیں شپ رژناہ کتگ۔ پدا بلوک روضو یا روزوک ء تابیر ہم شرکت کہ ترا دو مردیں چک بیت کہ نام اِش ھرجاہ تالان اِش بیت۔ ملا فاضل ءُ ملا قاسم ءِ نام ماں بلوچی لبزانک ء تا جھان استنت نام اش مانیت۔ اے دوئیں برات بلوچی زبان لبزانک ءِ درپشوکیں استال انت۔
	مئے بدبھتی ءُ بدتالھی ھمیش انت کہ مئے سروک ءُ رھشون ءُ رھدربر وت وتی زبان ءِ دژمن انت۔ چہ بلوچی زبان، لبزانک ءُ راجدپتر ء چہ دیر انت۔ وتی زاتی لوٹ ءُ گزر ءِ پیلو کنگ ء دلگوش انت۔ مئے مال ءُ مڈی کہ مئے راجدپتر ءُ زبان انت، اے وت سرکار ء گوں ھور انت ءُ پادمال اِش کتگنت۔ فاضل ھنچیں مردمانی باروا گش ایت۔
عاقلاں سسّا کن اِت کہ کشتگ جمپاں سرے
پہ نشان پیداک نہ بنت ماتکوہ ءُ برزیں تیھرے 
چہ پیسری راجاں نہ منتگ یک کماشیں ءُ مسترے
اپس ءُ تازی داہ سدانی زیر ءِ باریں چوھرے
آ تنک سریں کچی جلواں دیان انت ھر گورے
شھپر ءُ شاھین نہ منتاں زندگ انت کانگشک ءُ کنگ
کینگ ءُ کستاں گُسار انت تولگ ءُ روباہ پہ جنگ
پروشتگنت زور ءُ ریاھاں شریعت ءِ برج ءُ النگ
 پدا گشیت:
گراں بھائیں اصفھانی ماں کتان انت دربار ءِ زنگ
تیگ بے جوھریں دراتکگ پر سپاہ ءُ نام ءُ ننگ
دنیا یک مکاریں جنینے داب کنت ھر روچ پہ رنگ
یار کنت بیگانھے جنت شوھر ء بر پُشت ءِ ونگ
	فاضل ءِ گالاں ھر وڑامانا بہ کن ئے بنت۔ فاضل ءِ سرپد بیوکیں واجہ زاننت کہ فاضل انسان ء گشیت کہ پہ وتی ءُ راجی سوبانی پیلو کنگا۔ پہ مردی ءُ دلیری گوں شاھاں ھم دست گلائیش بہ بیت۔ ترس ءُ مرگ ھچ وتی دیما میار اِت، پرچاکہ مرگ المی انت۔ گڑا پرچہ انسان یک عزتیں مرگے ء مہ مریت۔ ادء فاضل ءِ مکسد برات کُشی نہ اِنت، بلکیں یک مستریں راجی کٹ ءُ نپانی اِنت، گشیت کہ:
ملکاں تاراج ءُ شاھاں گوں گور گنداں کن ات
دیم ء پہ ناراست ءُ نگیگیں سندان کن ات
چماں گوں ڈاھوئی کمندیں گٹاں کن اِت
پہ تفاق مچ بہ اِت ءُ وتی سنگ ء گران کن اِت
	بلوچی زبان ءِ دگہ یک درپشوکیں استالے واجہ سید ظہور شاہ ہاشمی چہ ملا فاضل ء ھمنکس متاثر اِنت کہ وتی کتابانی نام ۓِ درست چہ ملا فاضل ءِ گالاں زرتگ انت۔ 
	پٹ ءُ پول ء رند سید ء ملا پازل ء را شہ لچہ کار ءِ نام داتگ۔ یک کتابے ھم ھمے نام ء سرجم ۓِ کتگ، ما چہ سید ظہور شاہ ہاشمی اکیڈمی ءِ سنگتاں دست بندی کنیں کہ سید ءِ کتاب شہ لچہ کار ء زوت ء چہ زوت چاپ ءُ شنگ بہ کن انت۔ تاکہ مھلوک ملا فاضل ء گیشتر سرپد بہ بیت۔ ملا فاضل ء عشقی شعر ھم گشتگ، بلے گیشتر سرپوش انت، پمیشکا اے شعرانی سرپد بوہگ گران اِنت۔ بلے انچو سرپوش ھم نہ انت کہ مردم اِش سرپد مہ بنت ءُ گوش مدار انت۔ شاعراں باز کوشش ءُ جھد کتگ کہ فاضل رنگ ء شعر بہ گوشیں بلے کسی ھمت ءُ کجال نہ بیتگ کہ چہ فاضل ء پادسر بہ گوازینیت۔ اگن ہورت بچارئے گڑا ملا نور محمد بمپشتی، ملا قاسم، مولوی عبداللہ روابند پشنی باز کم شعر فاضل ءِ رنگ ء گشتگ۔ نوکیں دور ءِ شاعراں چہ سید ء ھم جوانیں باز کم شعر فاضل ءِ رنگ ء گشتگ۔ مولوی عبداللہ روابند وتی دور ءِ وانندہ تریں ءُ شرتریں شاعر اِت (کلاسیکل)، بلے آ ھم وتی یک شعرے ءِ آھرء گشیت کہ ’’بس کن عبداللہ ترا گون نیست گفتارء فاضلی‘‘۔
	فاضل ءِ یک عاشقی شعرے کہ سرپوش اِنت، لھتے بندۓِ اے وڑء انت۔
موسمی ترنجاں من گوری دیمے گراں بر انت
گرک اِش اندیماں رطب چہ شینکاں در انت
شربتی جاڑیں چو نھال ء نوک رُستگاں
قالب ءُ کچاں نیکہ چہ قیاماں کستگاں
نگرھیں میھ اِش نیکہ چہ چوٹاں گوستگاں
	ملا فاضل ء یک سد ءُ پنجاہ ءُ ھشت سال پیسر ء علم ءِ وانگ سکین داتگ۔ بلے فاضل ءِ شھر ءِ نندوک کہ ۴۰ھزار انت، مرچی ھم وانندہ اِش پہ لنکوک حساب بنت۔
	مارا ھر وھد ء دگہ قوم شگان جننت کہ شما ناوانندہ اِت، مئے شھر ءُ ملک ءُ ھند ءِ تکنیکل دراہ ءُ ڈنی انت۔ پرچاکہ ما وت نہ ونتگ ءُ پدء زھگاں ھم نہ وانین اِنت۔ پدء کوکار کنیں کہ گنجیں گوادر شت۔ پرچاکہ مئے وتی توکا بود ءُ لائقی نیست۔ ھمے حاترء ما چہ دگراں ترسیں۔ اگر پل بزّ اِنت گڑا کشار ء دلوت وارت نہ کن انت۔ بیا اِت فاضل ءِ وارثاں، فاضل ءِ شھر نندوکاں وتی زھگاں بہ وانین اِت، مزوری ءُ ھمالی کن اِت بلے زھگاں علم ءُ آگھی بہ دئیت۔
	آحر ء من واجہ بشیر بلوچ ءِ منت ء گراں کہ واجہ ء ملا فاضل ءُ ملا قاسم ءِ شعر سرجم کت ءُ چاپ کنائینت انت۔ واجہ بشیر بلوچ ءِ جھدءِ برکت اِنت کہ مرچی فقیر شاد ء کم ءُ گیشتر محنت کت ءُ درپشوکیں سھیل چاپ ءُ شنگ کنائینت۔ الم ء دیمترء دگہ واجہ ءُ ادارہ گیشتر ءُ شرتریں کوشست کن انت۔ فاضل ءِ باز شعر تنے وھدی گار انت کہ شوھاز لوٹنت اے ردء گیشتر کار کنگ لوٹیت۔
دلگوش : اے نبشتانک بلوچی زبان ءِ شہ لچہ کار ملا فاضل ءِ یک سد ءُ پنجاہ ءُ چارمی سالروچ ۳۰ مئی ۲۰۰۸ ء وانگ بوتگ۔








ملا فاضل ءِ بیرانی ءِ تاریخ ءِ سرا پٹ ءُ پولے
یوسف انیس کُلّانی	
	اگاں گوستگیں ادیب، زانتکار، بزرگ ءُ شاعرانی پیدائش ءُ بیرانی ءِ تاریخ چارگ بہ بنت، گیشتر اختلافی بحث ءُ ترانانی آماچ انت۔ ملا فاضل ءِ بیرانی ءِ تاریخ ہم ہمے بحث ءُ تراناں ماں گیشتگ۔ آئی ءِ بیرانی تاریخ ءِ بارہ ء چار قول ءُ حبر انت۔
 ۱ : ۳ رمضان ۱۲۷۰ھ شک ءِ سرا نبشتہ انت (حوالہ: فقیر شاد)
 ۲ : ۱۸۵۲ (میلادی) سید ھاشمی ءِ ھبرءِ رد ء (حوالہ: فقیر شاد، درپشوکیں سہیل)
 ۳ : ۱۸۴۹ م فقیر شاد ءِ پٹ ءُ پول ءِ رد ء
 ۴ : ۳ مئی ۱۸۵۴م کہ ۱۲۷۰ھجری ء ھمدپ انت (حوالہ: فقیر شاد، درپشوکیں سہیل)
	چہ بُرز ءِ داتگیں تاریخاں کجام راست انت، گوں ایشاں تپاک کنگ ءِ وڑ ءُ پیم چی اِنت؟ اے بارہ ء شمسی، قمری، میلادی سالاں گوں یک دگر ء بدل کنگ ءِ رہبندے پہ شما نبشتہ کنگاں شمسی سال ء قمری سال ءِ تہا بدل کنگ ءِ رہبند:
	شمسی سال گوں یازدہ (۱۱) ء ضرب کنگ بیت ءُ ضرب ءِ آسر (نتیجہ) گوں سے سد ءُ پنجاہ ءُ چار (۳۵۴) ء بہر (تقسیم) کنگ بیت ءُ بہر ءِ آسر گوں شمسی سال ء یکجاہ کنگ بیت، قمری سال در کئیت۔ اے وڑا: ۴۲ = ۱۴۹۹۳÷۳۵۴=۱۳۶۳×۱۱
۱۳۶۳ھ ھمدپ بیتگ ۱۴۰۵ ۱۴۰۵=۱۳۶۳+۴۲
	قمری سال ء پہ شمسی ء بدل کنگ ء قمری سال ء گوں یازدہ (۱۱) ء ضرب بدئے، ضرب ءِ آسر ء گوں ۳۶۵ (سے سد ءُ ششت ءُ پنچ) ء بہر کن۔ بہر ءِ آسر ء چہ 
کمری سال ء کم بکن۔ آئی ءِ وڑ چوش اِنت: ۴۲=۳۶۵-۱۵۵۹۸=۱۴۱۸×۱۱
۱۳۷۶=۴۲-۱۴۱۸
۱۴۱۸
۱۳۷۶ ھمدپ اِنت (دشت کیچ ءِ توپان ءِ سال انت)
شمسی سال ء میلادی ء بدل کنگ ءِ وڑءُ پیم:
	اگاں زمستان ءِ سئیں ماہ بزاں یازدہ (۱۱) دی داں اسفند ءِ آخری روچ بہ بیت شش سد ءُ بیست ءُ دو ءُ اگاں آ دگہ ماہ بہ بنت شش سد ءُ بیست ءُ یک شمسی سال ء گیش بہ بیت، میلادی سال در کئیت۔ ایشی ءِ رہبند چوش اِنت:
۲۱ اسفند ۱۳۸۸
۲۰۱۰=۱۳۸۸+۶۲۲
۱۰ فروردین ۱۳۸۸
۲۰۰۹=۱۳۸۸+۶۲۱
	میلادی سال ء گوں شمسی سال ء بدل کنگ ء شش سد ءُ بیست ءُ یک ء چہ میلادی سال ء کم بکن ئے شمسی سال در کئیت۔ ایشی ءِ رہبند اے وڑا انت:
۱۳۸۸=۶۲۱-۲۰۰۹
	چہ اے بدلی کنگ ءِ رہبنداں پد ملا فاضل ءِ تاریخ ء چاریں کجام اِنت۔ ملا فاضل ءِ قبر ءِ شک ءِ سرا ۳ رمضان ۱۲۷۰ دو شمبے نبشتہ انت۔ چارگ بہ بیت کہ اے راست انت یا رد نبشتہ کنگ بیتگ۔ اے بارہ چہ بلوچی زبان ءِ زانتکار ءُ تخلیق کاریں عالم مزن نام ءُ تواریں شاعر مولانا محمد عبداللہ روانبندؒ ءِ جوڑ کتگیں گِردیں سالدر کہ تا قیامت ء کار دنت ءُ پہ اسلامی ماہانی نوک پر بیئگ ءِ در گیجگ ء پیم کنگ بیتگ، چہ ہما سالدر ء کُمک گِرگ لوٹیت۔ آ سالدر چوش انت: 
گِردیں سالدر
گردیں سالدر ءِ کار بندگ ءِ رہبند چوش انت:







	ھجری سال ء ھشت ءِ سرا بہر (تقسیم) بہ کن ءُ بہر ءِ پشت کپتگیں رقم ء دائرہ ءِ تہا درگیج ءُ آئی ءِ سرا نبشتہ کتگیں روچ ء آ سال ءِ داسیرو (محرم/ یا حسین) ءِ اولی روچ حساب بکن۔ چہ راست ء پہ چپ حساب کنان بئے۔ دومی روچ سفر ءِ سومی براتاں اولیگ (ربیع الاول) ھمے پیماتاں آخر ء حساب بکن۔
	بُرز ءِ سالدر ءِ حساب ء ملافاضل ءِ بیرانی سال ۱۲۷۰، روچ دو شمبے، ماہ ۳ رمضان انت:
۸ 	۱۲۷۰
۱۵۸ 	۸
	۴۷
	۴۰
	۷۰
	۶۴
	۰۶
	پشت کپتگیں رقم شش انت ءُ شش ءِ سرء دو شمبے انت گڑا بزان کہ دوازدہ سد ءُ ھپتاد داسیرو (محرم) ءِ اولی روچ دو شمبے، صفر ءِ چار شمبے، براتاں اولیگ ءِ پنچ شمبے ءُ براتاں دومیگ ءِ شمبے، براتاں سومیگ ءِ یک شمبے، براتاں گُڈّیگ ءِ سے شمبے، رجب ءِ چار شمبے، شعبان ءِ جمعہ ءُ رمضان ءِ شمبے انت۔ اے حساب ء رمضان ءِ اولی روچ شمبے ءُ دومی یک شمبے اِنت۔ سومی دوشمبے انت ءُ شک ءِ سرا ہم سے (۳) رمضان دو شمبے نبشتہ انت، گڑا بزان کہ اے تاریخ راست انت۔
	اے حبر الّم انت کہ ملا فاضل ءِ بیرانی ءِ تاریخ کہ شک ءِ سرا نبشتہ انت آ راست انت۔
۳۸=۱۳۹۷۰÷۳۶۵=۱۲۷۰×۱۱
۱۲۳۲=۳۸-۱۲۷۰
	شمسی سال ءِ حساب ء ملا فاضل ءِ بیرانی ءِ سال ۱۳۳۲ (سیزدہ سد سی ءُ دو) ھجری شمسی انت۔
۱۸۵۴=۱۲۳۲+۶۲۲
	میلادی ءِ حساب ء ۱۸۵۴ (ھژدہ سد ءُ پنجاہ ءُ چار) انت کہ ھمدپ گوں ۳۰ مئی ۱۸۵۴ سے شمبے انت ءُ ملا فاضل دو شمبے ء بیراں بیتگ۔ اے حساب ء آئیءِ راستیں تاریخ ۲۹ مئی ۱۸۵۴م انت ءُ شمسی حساب ء ۹ خردار ۱۳۳۲ھ ش انت۔

 ملاّ فاضل ءُ مرزا غالب 
بخشی بیدل بلوچ 	

نوا را تلخ ترِ می زن چو زوق کیمیابی 
 حُدی را تیزی ترِمی خوان چو مخمل راگران بینی (عرفی )
 اے دنیاء ِ تہا بازیں شاعراں نام پیداک کتگ ءُ آ زندگ ءُ نمیران انت ، چوشکہ سعدی ؒ ءُ حافظؒ ءُ دگہ بازیں ۔ چونائیا ھرچ قوم ء ِ تہا ہر دور ء  شر یں شاعر پیداک بوتگنت ، بلے ملاّ فاضل ءُ مرزا غالب ، اے دوئیں شاعری ء ِ دنیا ءِ ھما درپشوکیں استال انت کہ ایشانی خیال ء رژن مُدّت ء  پد ھم کم نہ بوتگ بلکیں دنیا ء ِ تہا گیشتر تالان بوان انِت، ایشانی زبان ء ِ شیرکنی تاں ابد برقرار اِنت ، انچوش گُشت کہ شاعری یک حُدائی دادے ِ ۔ بقول سعدیؒ ۔	 
 این سعادت نبرور بازو نیست
تا نہ بخشد خدائے بخشدہ ! 
 مربی گُشیت    اِنّ  من  البیان سحر    ،، بزاں بیان (شاعری ) یک سحرے، بلئے شاعر ء  ساحر نہ گشنت،شیخ اجّل دگہ جاگہے گشیت،					شاعری جزویت از پیغمبری 
 خلیل جبران ء ِ قول اِنت 
    اِلنّما نخن معشر الشعر آ ء یتجّلی سرا ً نبوۃ فینا  ٗ 
   ما شاعر ھما کس انت کہ نبوّت ء ِ راز ء  مئے دلانی تہاشھم کتگ ٗ ٗ 
 فطری شاعری ء  الہام بیت بلے نیئکہ مئے وڈیں شاعر کہ دو گال پہ واری ء  گشنت ۔
 اگاں چہ مضمون نویسی ء  من بلدنیاں ءُ نیئکہ مضمون نویسی منی فیلڈ اِنت منی واھش بوتگ کہ من فاضل ءُ غالب ء ِ باروا وتی ھیالاں درشان بکناں ، فاضل ءُ غالب ہر دوکانی تخّیل ء ِ پرواز انتہائی بلند اِنت ، ہر دوئیں شاعر جدّت پسند بوتگ انت ایشانی خیالات وت ما وت ء  ھم آہنگ انت ، ہر دوکانی اندازِ بیان یک وڈء  اِنت ، غالب ء  وتی حسب و نسب ء ِ سرا ناز بوتگ ،ملاّ فاضل ء  ھم وتی زات ء ِ سرا فخر کتگ ۔ غالب گشیت 
سو پشت سے ہے پیشۂ آبا سپہ گری 
کچھ شاعری زریعۂ عزت نہیں مجھے
	فاضل ء  گشتگ 
من حمزہ ؒ ء ِ اوبادگاں 
	دگہ جاگہے گشیت 
خاص مناں میریں چاکر ء ِ اولاد 
نازاں مئے بالا د ء  مجن شمشاد 
غالب ء ِ یک فارسی چاربندے کہ گشتگئے ، 			
ساقی چو من پیشنگی وا فرا سیا بیم 
دانی کہ اصل گوہرم آں دُو دہ جم است
میراث ِ جم کہ مئے بود اینک بمن سپار
 زین پس رسد بہشت کہ میراث ِ آدم است 
 ہمے وڈا ہر دوئیں شاعر وتی حسب ءُ نسب ء ِسرا فخر کن انت ، چوش کہ اے ہردوئیں فطری شاعر بوتگنت ایشانی گورا لبزانی آمد بوتگ ، ایشاں پہ زور شاعری نہ کتگ ، پمیشا ایشانی زبان انتہائی شیرکن ءُ تام دار اِنت ۔ غالب وتی زبانء ِ بابت ء  گشیت ، 	 
پاتا ہوں داد اس سے کچھ اپنے کلام کی 
روح القدوس گر چہ مرا ہم زبان نہیں 
یا 
آتے ہیں غیب سے یہ مضامین خیال میں
غالبؔ صریر حامہ نوائے سروش ہے
	فاضل گشیت 
احوالاں ببر وشیناں
اے خطاں قلم کشینان
اسراراں مراد بخشیناں
بندش بانزلاں نقشیناں
 مردم وھدے  دیوانِ غالب ٗ ٗ ءُ  شپ چراغ ٗ ٗ ء  کہ بوانیت ، زبانء ِ وشی تامداری ء  سیر نہ کنت ۔ گال چہ گال ء  وش تر ءُ شیرکن تر اِنت ۔ شاعر ء ِ مزنیں جوانی آئی ء ِ زبان ء ِ وش ءُ تامداری اِنت ، خوبصورت ءُ ڈولداریں لبزانی درچنگ اِنت ۔ 
 غالب ءُ فاضل ء ِ دگہ جوانی یے ایش اِنت ، کہ شعر ء ِ گشگ ء ِ واست ء  شاعری بحر ءُ وزن ء ِ باز ھیالداری اِش کتگ ، ایشاں بے تامیں بحر نہ زرتگ۔ شعر ءِ بحر اگاں وش مہ بیت شعر پہک ء  بے تام بیت ، اگاں یک شاعرے گالے نبشتگ کنت آرا بائداِنت وانگ ء ِ ساھت ء  وتاراگستہ بکنت ۔ بزاں آدگر ء ِ شعر ء  وانگ ء  اِنت وتی شعر نہ اِنت گڈاں آرا معلوم بیت کہ شعر چہ پیم اِنت ۔ شعر ء ِ شرّی ءُ نزوری پیداور بنت ، بے تامیں شعر ء ِ سرا شاعر ء  را بائد اِنت وتی طاقت ءُ توان ء  ھرچ مہ کنت ، شعر ء ِ زبان بائد انت وسیع بہ بیت ، چارلبز ء ِ محتاج مہ بیت زلورت ء ِ وھدا ہر وڈیں لوزکارمرز کنگ بہ بیت ، توری آ فارسی ء ِ یا عربی ء ِ ۔ زلوری نہ اِنت کہ ایوک ء  بلوچی لوز بہ بنت ، اگاں عربی یا فارسی لبز زورگ مہ بنت زبان ترقی نہ کنت دیمء  نہ روت پشت کپیت ، زبان ء ِ دامن تنک بیت پراہ ءُ شاہگان نہ بیت ، من گوں اے گپ ء  ھچبر تپاک نہ باں کہ بلوچی ء  فارسی ءُ عربی ء ِ لوز زورگ مہ بنت ، دنیا ء ِ تہا چشیں ھچ زبان نیست کہ آھی ءِ تہا دگہ دری زبان ء ِ لوز مان نہ انت ۔ عربی ء ِ وڈیں وسیع ئیں زبان ء  ھم عجمی لوز مان اِنت ، انگریزی زبان چہ یونانی لوزاں ھالی نہ اِنت ۔ گُڑا بلوچی ء  چوں بوت کنت کہ تنی وھدی ایشرا حروف تہجّی نیست ءُ بلوچی رسم الخط انگت ھم مسئلہ یے جوڈ اِنت ۔							 
 ملاّ فاضل ءُ مرزاغالب ء  وتی گالانی تہا فارسی ء ِ لبز سک باز کار مرز کتگ انت 
 غالب گشیت ۔ 						
پھر کچھ اِس دل کو بیقراری ہے 
سینہ جو یائے زخم کاری ہے 
	فاضل گُشیت :						
درپشوکیں سُھیل حیراکیں
 ماہ ء ِ ھتلی سیم ساکیں
 سیم فارسی لوز ایت ایشی ء ِ معنا   چاندی ٗ ٗ اِنت ، ساک عربی ء ِ   ساق ٗ ٗ اِنت کہ تیر پادگ ء ِ معنا ء  دنت ۔ اے یک انچیں تشبیع یے کہ ایشی مثال آرگ ممکن نہ اِنت چونائیا   سیم ٗ ٗ ماں بلوچی ء  آسن ء  گشنت ۔ فاضل ء  بلوچی ء ِ تہا عربیءُ فارسی لوزھمے ڈول ء  کار مرز کتگ انت گُشگاں بلوچی انت، انچوش   مرج ٗ ٗ بوتگنت ۔ اے وڈا فاضل ء  بلوچی ء ِ دامن پراہ کتگ ءُ دومی نیمگ ء ھمے کارپہ اُردو ء  غالب ء  کتگ ۔	 
	  دیوانِ غالب ٗ مرزا ء ِ وتی زند ء  چھاپ کنگ بوتگ آئی ء  وتی شعرانی دپتر وت نبشتہ کتگ ، من اے گپ ء  حیراناں کہ فاضل ء ِپیمیں عالمے وتی شعرانی دپتر ء  چُون نبشتگ نہ کنت ، انّوں کہ  شپ چراگ ٗ موجودا ِنت ایشی تہا فاضلء ِ تمامیں گال مان نہ انت بلے پدا ھم غنیمتے ۔ اگاں ناں ھمے پشت کپتیگں شعر ھم گار بوتگ اِتنت ۔منی حیال ء  فاضلء ِ دیوان گار بوتگ ۔ چہ زمانگء ِ دستبرد ء  چیز محفوظ نہ بیت ۔			 
 فاضل  غالبِ مکران ٗ اِنت ءُ غالب فاضل اِنت ۔ اگاں من   تناسخ الارواح
( Totrans migratre ) ء ِ قائل بوتیناں تہ من گشتگ ات کہ غالب ءُ فاضل یکیں روح انت ۔ اُردو ء ِ ادیباں ءُ زانتکاراں غالب ء ِ سرا باز نبشتہ کتگ ، بلے مئے بلوچ زانتکاراں ملاّفاضل ء ِ سرا ھچ تحقیق نہ کتگ ، اے یک مزن افسوسء ِ گپ ایت ۔ ہرچ قومء ِ پہ وتی دانشوراں پہر بند انت ، انگریز قوم شیکسپیئر ء ِسرا ، جرمن قوم گوٹئے ءِ سرا ، ایرانی قوم شیخ سعدیءُ حافظ شیرازی ء ِ سرا ۔ مابلوچان ء  ملاّ فاضلء ِ سرا فخر اِنت ، فاضلء  شاعری ء ِ ہر پڑا رنگ ریِتکگ ، توری بزم بوتگ توری رزم بوتگ فاضل اے دوئیں پڑانی شاہسوار اِنت ۔						 
	غالب ء  پیسرا میر تقی میر ء ِ رندگیری کرتگ ءُ پدا میر زا عبدالقادر بیدل ء ِ طرزے اختیار کتگ ، اے درگت ء  غالب وت گشیت ۔				 
طرز بیدل میں ر یختہ کہنا 
 کیا اسداللہ خان قیامت ہے 
	 میرزا عبدالقادر بیدل صوفی منش شاعرے بوتگ ، آئی ء ِشاعری ء ِ سرا تصّوف ء ِ رنگ اِنت ، عبدالقادر بیدل ء  اُردو شاعری باز کم کرتگ ،فارسی ء ِ شاعرے بوتگ ،انچوش کہ غالب ء ِ شعرانی سرپد بوّگ مشکل اِنت ، ھمے وڈا عبدالقادر ء ِ شاعری عام فہم نہ اِنت بلئے بیدلء ِ وتی انداز اِنت ۔ میرزا عبدالقادر بیدل ء ِ یک مشہوریں غزلے کہ اولی دو بند چوش انت ۔	
 ہمہ عمر با تو قدح زدیم و نرفت رنجِ خمارِ ما 
 چہ قیامتی کہ نمی اسی زکنارِ ما بہ کنار ِ ما 
صف ِ رنگ لاِلہ باہم شکن مئے جوش گلِ برمین فگن
 بہ بہار دامنِ نا ز زن زحنای دست ِ نگار ِ ما 
عبدالقادر بیدل اُردو ء  چوش گشیت ۔ 					
مت پوچھ دل کی باتیں وہ دل کہاں ہے ہم ہیں
اس تخمِ بے نشان کا حاصل کہاں ہے ہم ہیں 
جب دل کے آسماں پر عشق آن کر پکارا
 پردے سے یار بولا بیدل کہاں ہے ہم ہیں 
	 بیدل ءِ اے انداز غالب ء  زوت کت نہ کُت ۔ البت آرا وت ء  خاصیں اندازے رسیت ۔ غالب گشیت ۔						
ہیں اور بھی دنیا میں سخن بہت اچھے 
 کہتے ہیں کہ غالب کاہے بیاں انداز 
 بلئے ملاّ فاضل ء ِ انداز شروعء  تا آخرء  وتی جندء ِ بوتگ ، آئی ء  کسّی تقلید نہ کتگ ءُ فاضل ء ِ وتی یک دگہ اندازے ۔ فاضل گشیت 	 ، 
مُرگ زرّیں ماں بارگیں چو باں درنگ اِتاں
ہردھیں تخلانی ثمر خوبی رنگ اِتاں یا 
موصلی ترنج انت ماں گوری دیم ئے گران بر انت 
 گرکش اندیم انت رطب چہ شینکاں در انت
یا 
شر بتی جاڈانت چو نہالء  نوک رستگ انت 
قالب ءُ قد ء  چو کہ نہام ء  سرگوستگ انت 
یا
ارمان پہ وتی چمروک ء  
نشتگ ہمسرانی تو ک ء  
	 ادا دگہ گپّے من گشگ لوٹاں بلکیں اصل گپّ ء  گشگ لوٹاں ھما گپّء  کہ من اے نبشتانک ء ِ نبشتہ کنگ پرماتگ ، ایش کہ غالب ء ِ شعرانی تہا بلوچی بتل باز مان اِنت ،اُردو ء ِ شعرانی تہا ھم ءُ فارسی ء ِ شعرانی تہا ھم ۔ اے گپّ ہندوستان ء ِ دگہ شاعرانی تہا نیست اِنت بلئے غالب ء ِ شعرانی تہا است اِنت ۔			
مثالء ِ طورء  فارسی ء ِ غزل ء ِ تہا گشیت :	 
جان در غمت نشاندن مرگ ازقفاندارد
 تن د ر بلا فگندن بیمِ بلا نہ دارد!! 
  تن در بلا فگندن بیم ِ بلا ٗ ٗ بلوچی ء ِ ھما بتل اِنت کہ   بلا ء ِ بیم ء  بلا ءِ لاپ ٗ ٗ ۔		 
 اُردوء  گشیت ،	 
   اس کی ہر بات پہ ھم نام ِ خدا کہتے ہیں ٗ ٗ 
 اے نام ِخدا ھم بلوچی ء ِ گپّے ، دگہ شعرے چوش اِنت : 			 
 کچھ تو دے اے فلکِ نا انصاف
آہ و فریاد کی رخصت ہی سہی 
 لبز  نا انصاف ٗ بلوچی ایت : 						
 	 اے وڈا اگاں کسے   کلیّاتِ غالب ٗ ٗ یا   دیوان ِغالب ٗ ٗ ء  ہُورت بچارایت تہ آئی ء  بلوچی لبز ءُ بتل بازگندگ ء  کیت ۔ غالب ء  ابید دگہ شاعراں چوش نہ گشتگ ،پمشکا من اے گپ ء ِ جنگ ء  پس ءُ پیش نہ کناں کہ مرزا غالب بلوچے بوتگ ، پرچاکہ ایشی ء  ابید غالبء ِ تہا توامیں بلوچی صفت بوتگ انت ، غریب بو ّ گء  باوجود آ مہمان نواز ءُ خودداریں مردمے بوتگ ۔ اگاں من ء  موہ رست، منی گورا چیزے تاریخی شواہد ءُ غالب ء ِ وتی گپّ است انت ، ایشاں چہ ثابت کناں کہ مرزا غالب نسلً پورئیں ءُ پکائیں بلوچے بوتگ ۔اے نیمگ ء  بائد اِنت مئے تحقیق کار ءُ تاریخ زانتیں نبشتہ کار دلگوش ء  گور بہ کن انت ،اے درگت ء  من آئندہ نبشتانکے نبشتہ کناں. 		 


ملا فاضل
محمد ایوب بلوچ	
	ہزار نازیں زندءِ پُلّیں واھندانی پادبرمشاں مئے چاگردءِ انچیں جبزگانی واھندانء پیداک کتگ کہ آہانی مٹ ءُ درور تاں کرنےء پیداک بوت نکنت۔ مڑاھانی آزمانء، مہرانی ساچانء، کہرانء سوچانء، ویران ءُ ابیتکیں کوہانی نگوردیما انچیں گوہر قیمتی شکساتگ کہ یک جھانے پہر بندیت۔ مہرانی بادگیرے بندیت۔ مڑاھانی گلاباں سرپینیت۔ میارانی ماھیکانء چاردہ کنت۔ ھیالانی دروشماں ودی کنت۔ امیتانی نوداں نود شنز پرمائیت۔ سہبءِ سمین کہ وش وش ءُ لہم لہمءُ میزان میزانء وتی سارتیءِ مارگ ءُ ہستیء بنی آدمء را کہ مارینیت تہ عقل باز نیمگا روت۔ یک شاعرے ءُ انچیں شاعرے کہ وتی دورئے سروک بوتگ، سہبءِ سمین ھم اگاں یک نیمگے آ شاعرءِ جندءِ گیر آرگا توجیلے بیت تہ دومی نیمگا ھما شاعرءِ گچینی ئیں دُرّیں کیگدءِ ھیال وتی سرا چو سیاہ مارءِ وڈا چست کنت کہ چمیشیءِ برکتء شاعرء را شاعریءِ جہلیں زرء اوژناگ پرمائیت بلے چہ کُلّاں زیات ھما کیگدءِ سیاہ مار گونگیں ملگور وھدے کہ شاعرء را ڈنگءِ جنگء سمبرانت تہ پہ زور شاعرءِ دلء پاھارے درکیت۔						 
لال گروکے کہ کوکرے بشّی
یا انارے ماں ھپتگاں پشّی
گروھگاں بیماریں دلوں کشّی
	اے شاعر کہ وتی کرنءِ وتی دورءِ سروکیں شاعرات آ ملا فاضل انت۔ چاوشءِ اے نمیرانیں پُسّگ کہ مندءِ شہرء پیداک بوت۔ آئیء پہ وتی ماتی زبان بلوچیء ھمنکر لال ءُ گوھر قیمتی تراشت ءُ کمات کہ تاں جھاں ھست انت آئرا کس بے ھیال کت نکنت۔ آ یک انچیں درچکے ات کہ چرائیء زبانء را ھر وھدء نیوگ رست ءُ آ درچک نگیگیں جاورانی دیم پہ دیما ھم سیر ءُ آبدان ات، ءُ مروچی ما پہ ٹہلے آئیءِ نامء گراں کہ فاضل نمیران انت ءُ زندگ انت۔ آ پہوالیں زند کہ آئیء بلوچ راجء را چاگرد کتگ ات ءُ بلوچی لبزانکءِ تہا یک اوشتے اتکگ ات ملا فاضلءِ گونگیں ھستی آنی کارءُ کردء اے اوشت بُن گوج کت ءُ بلوچی شاعریء را یک انچیں نوک تریں گوناپے دات کہ رند ترء باز شاعر ءُ کلمکار آئیءِ پداں گرانء دیما آیان بوتنت ءُ من پہ مثال سید ظھور شاہءِ نامء دات کناں کہ آئیء فاضلء را ندیستگ ھم، بلے وتی شاعریءِ استادے گوشتگ ءُ من پہ مثال سیدءِ اے گالاں پیش کناں۔	مں کجام باگء انت ھپتگاں پشّوکیں انار
تُرنج ءُ نارنج ءُ امب ءُ انجیراں چے کناں
چو گوشئے سید ظھور شاہ ء فاضلء را جست کتگ کہ منا ھما انارءِ سوجء بدئے۔ بلے وائے زند کہ فاضل پیسرا ءُ ظھور شاہء رند ترا اے کوڑھیں امروز اشت ءُ شت انت۔	
	ملا فاضلءِ بابتء بزاں آئیءِ زندءِ بابتء ھبر ءُ ھال اینکس دیما نیاتکگ انت، بلے انچو گوشنت کہ پٹکّیں مردے بوتگ ءُ رنگ ءُ دروشمء زبر نہ بوتگ۔ اے کدرتءِ وتی رھبند انت کہ اگاں جاگھے آ گلابے پیداک کنت تہ آئی کشء کنٹگ ھم رودینیت ءُ چو بگوش کہ شرّء را بے ایبء نہ بیت۔ چرئے ھبراں ابید ھم وھدے کہ من فاضلءِ شاعریء چاراں آرنگ ءُ دروشمء گنداں کہ دل ھجبر اے ھبرء نہ منّیت کہ آئیءِ دروشم مُجءُ گبارانی زدء اتکگ، من آئرا شر رنگے گوشاں چیا کہ آئیءِ گفتار ڈولدار، نمادار ءُ وش ءُ تامدار انت۔				 
	گوش انت کہ فاضل وش تبیں مردے بوتگ آئیء عربی ءُ فارسی زبانء ھم شاعری کتگ۔ چریشیء پدر بیت کہ فاضل نا ایوکا بلوچی زبانء بلکیں عربی ءُ فارسی زبانء ھم زانت کار، کوّاس ءُ بلاھیں عالمے بوتگ۔ ایرانی بلوچستانءِ چارھد ءُ سیمسرانی نندوکیں اے مردء باز سیل ءُ سواد کتگ، ءُ بازیں ھند ءُ دمگاں شتگ ءُ گوشنت کہ عزتؔءِ مہرءِ ءُ دوستیءِ بنزہ چہ فاضلء انت، چیا کہ ھمائیء عزتء را مہرکؔءِ سوج داتگ ءُ اے وڑا عزت ءُ مہرکءِ داستان جوڑ بوتگ۔ آ مزنیں حاضر جوابیں مردے بوتگ بلے اے ھبر ھم آئیءِ خصلتءِ تہا است بوتگ کہ آئیءِ حاضر جوابی سک تھل ءُ کُچّل بوتگ۔ فاضلءِ گال ءُ گپتار تلاہءِ انچیں دروشم انت کہ کہ کوردیم نہ بنت۔ وھد ھر پیم بگوزیت آہاں زنگ کت نکنت۔ آئیءِ پکر ءُ ھیال آئی زانت ءُ اگلءِ کمیت انچیں کمیتے کہ آئرا چیلّ ءُ گٹ ءُ گر ءُ درنگ ھچ بر گٹ کت نکن انت۔ آئیءِ شاعریءِ بے گوازیں زر گوھر قیمتیانی گنجے۔ ماھیں ماہ رنگءِ کاگدیں رکّ بہ بنت کہ مجنوں تبیں عاشقےءِ دوستدارءِ دلءِ دریکّگ بہ بنت، سرمچاریں عاشقےءِ زھیر جتیں زردءِ سوزمان بہ بنت کہ کبگ رواجانی دل بُندھیں مھر ءُ واھگانی تیجّار ءُ ھیکّگ بہ بنت۔ فاـضل آیانی بیانء گوں باز شرّیء کنت۔		
مرغ زری ماں بارگیں چوباں درنگ اتنت
ھر دھیں نخلانی ثمر ھونی رنگ اتنت
	 ادا ھونی رنگ دستانی ھنّیانء گوشگ بوتگ۔ مرغ دستانی مندریکانء گوشگ بوتگ، بارگیں چوب لنککانء گوشگ بوتگ، اگاں یکے اے چیزاں دلگوش مکنت تہ پہ آئی اے پربندءِ مانا سک گران کپیت۔من شمے دلگوشء اے نیمگا ھم پرّینگ لوٹاں چو کہ فاضل گوشیت۔			 
گاگدیں بادگیرءِ نقیب سیاھیں چاکر ات
	فاضلء ادا بادگیر وتی ماھگونگءِ دپء را گوشتگ ءُ سیاھیں چاکر آئیءِ آمڑانء گوشتگ کہ آئیءِ مھگونگء آمڑ مُشتگ اے پیمیں لھتے مسالاں گوں ما فاضلء را بلوچی شاعریءِ تہا اولی علامت نگار گوشت کنیں۔فاضلء چہ پیش مارا جام دُرکءِ گورا اے سنچ ءُ سما رسیت، بلے فاضلءِ پکرءِ جھلانکیاں آئرا اے درگتء مستریں نامےءِ واھند جوڑ کتگ۔ جاگھے فاضل گوشیت:			 
غم ھیالے ءُ عاشقی چاڑے
اے دگہ شغل ءُ آ دگہ کارے
	 اے پیما فاضلء غمء را بھر کرتگ ءُ چاڑ ءُ ھیالءِ نیامء شغل ءُ کارءِ دیوالء را آئیء آرتگ ءُ ایر کرتگ اے آئیءِ غم بوتگ کہ آئیء ھیالءِ جھتء دیما آرتگ، آئیء چونیا چار وڑیں غماناں چار بھرانی تہا بھر کرتگ چو کہ یعقوبی ھیالاتاں زیات تر، نوک سنجیں کڑی سنداں تیز تر، الماسیں پلک تراشاں نیش تر گوشتگ ءُ آئیء زانتگ کہ تیشگ گوں پولاتیں کڑی آں کار نکنت۔							 
اے آئیءِ وت بیسھیء پدر کنت ءُ پہ ھمے ھاترا آئی گوشتگ کہ۔			
من غمانی رنجینتگیں اولاک نہ باں
گوں وتا مہ رنگءِ غماں ھم تنگ کناں
	فاضل اے دنیاء نہ انت، آئیءِ گال ءُ گپتار مئے دیما انت ءُ چہ ھمے گال ءُ گپتاراں فاضلءِ بابتء وتی پکر ءُ ھیالانی مرکبء تاچیناں ءُ اے گپء زاناں کہ اے
کوڑھیں امروز کسی پادار نہ بیت ءُ پہ ھمے کوڑھیں امروزءِ ھاترا فاضل گوشتگ کہ:
دنیا مکّاریں جنینے داب کنت ہر روچ پہ رنگ
یار کنت بیگانھے، جنت شوہرء بر پُشتء ونگ

















مُلّا پازُل ءِ گورءِ سنگ
یوسف گچکی
	منی اے نبشتانک اچدو پیش دو وار پیسرا چھاپ بوتہ ۔ اولی وار ء جولائی 1982 ء ماہتاک ’’ زمانہ بلوچی شال‘‘ او دومی وار اپریل 2001 ء ماں ’’ لبزانک حب‘‘ ء شنگ بوتگ ات بلے ہمے میانجی ء مُلّا پازُل ءِ گور شکّ ءِ بارو ء دگہ لہتیں نوکیں چیز دیما آرگ بوتگئنت کہ ایشانی گیش و گیوار کنئگ الّمی زانئگ بوگا اِنت۔ پمیشا گوں بازیں مٹّ و بدلی آں او گیشی آں یک وارے ء گوں نوکیں دروشمے ء دیما آرگ ءِ جہدوں کتگ۔ تنکہ راج ءِ نوکیں ورنا او وانندگیں مہلوک اچیشاں سرپد و زانتکار بہ بیت او وت تچکیں راہے شوھازت بکنت۔								( یوسف گچکی ۔کیچ۔9مئی 2014)
سنگے اگن چات ء کپیت
کرن و دراجیں مدّتے
آپی شلان ہیرت نہ بیت
انچوش بلوچ دردانگیں
دؤر و زمان ءِ پیہناں
لیگار و دنزیں نہ بیت
	انچو کہ یک کسانکیں سِنگلکُے تن کرنانی کرن ء چہ آپی شلانی سبب ء ہُورت و بیگواہ بوت نہ بیت۔ ہمے ڈؤل ء بازیں مردم وہدیکہ اے کُوڑویں دگنیا ء کاینت تہ گوں وتی اگل و پہم ، زانت او گوں شریں کرد و کارپداں وتی چارروچی زند ء یک انچیں و باریگ بہ لیٹنت و پدی ببنت آہانی نام و توار او یات یک ڈؤل ء است بیت و تاجگ مانیت ۔ اہوکہ بازیں وہداں سنگانی سر ءِ نشک ہم رونت و گار بنت بلے چوشیں مردمانی نام تن روچ محشراست بیت و مانیت ۔ بلوچی زبان ءِ شکر گپتاریں شائر مُلا پازل اچ ہما نامداریں سراں یکّے کہ تنکہ بلوچ راج و بلوچ شہدیں زبان است اِنت آئی ءِ نام و مرواردیں گپتار است بنت و مانیت ۔ چونائی ء مُلا پازُل ءِ زند و آئی شائری ءِ بارو ء تنیگہ تن سک باز نبشتانک او پٹ و پولی سیاہگ نبشتہ کنئگ بوتگ انت۔ بلے منی اے نبشتانک بیرگ ء آئی ءِ کبر ءِ سروُن ءِ منڈتگیں سنگ ءِ بارو ء اِنت۔
	مُلا پازل رند ءِ کہ آئی ءِ ادیرگ مں مند ءِ سورو نامی ئیں میتگ ءِ ( کہ مروچی باندا مند ءِ بنجاہ او تحصیل او اندگہ دپتر ہمد ء اِنت) گورستان ء اِنت۔ آئی ءِ زند او شائری ءِ بارو ء چہ درستاں گیشتر پٹ وپول مئے نامداریں لبزانت ، زبان زانت او نگدکار ( حدامرزی ئیں ) واجہ بشیر احمد بلوچ ء کتہ کہ اے رد ء واجہ ء مُلا پازُل ءِ شیئر نزآرتگ انت و ’’ شپ چراگ ‘‘ ءِ نام ء مں کتابی شکل ء اچ بلوچی اکیڈمی شالکوٹ ءِ پلّو ء چھاپ جتئگ انت کہ ہمے کتاب ءِ بندات ء واجہ بشیر احمد ء مُلا پازُل ءِ زند و آئی ءِ شائری ءِ سرا یک جوانیں پٹ و پولے لوٹیت ۔ تنکہ اے بارو ء ہرچی پہ جوانی ء پدّر ببیت او پہ دگہ گیشیں پٹّ و پولے ء تُنیگ مبیت ۔ چوکہ ہمے کتاب ءِ تاکدیم نمبر 5 ء مُلا پازُل ءِ واجہیں پت ءِ نام ، ٹکّ ءِ نام او یا کہ منند جاگہہءِ نام ء ابید دگہ ہچی نیست۔ ہمے پیم ء کتاب ءِ تاکدیم نمبر 7 ء واجہ بشیر احمد یک جاگہے نبشتہ کنت کہ مُلا پازُل ءِ چُک و پسائندگاں محراب نامیں یک زہگے تاں ہمے زُوتاں زیندگ و است بوتگ۔ نوں اے حبر ہمے حال ء سہرا کنت کہ مُلا پازُل ءِ چُک باز بوتگ انت ۔ وہدیکہ اچ پٹ و پول ء اے پدّر بیت کہ مُلا پازُل ءِ چک ایوک ء ہمے یکیں محراب نامی ایں بوتہ۔ ہمے پیم ء بازیں پٹّ و لوٹے ء پد مُلا پازُل ءِ پیرک و بُن پیروکانی نام تن پنچ پشت ء دست کپتگ انت کہ ایشانی پکّائی ءِ بارو ء مند ءِ دمگ ءِ بازیں مردماں جست و پُرس گپتہ کہ آچوش انت: ’’ مُلا پازُل ولد چاوش ولد جنگان ولد دلمراد ولد سیاہل ولد شاہی ‘‘۔
	ادا ’’ جنگان ‘‘ ءِ متلب و مکسد ’’ جنگیان ‘‘ انت کہ با مردم جنگیان ءِ نام ء جنگان ہم گوشنت ۔ پمشکا چاوش ءِ پت ءِ نام ء را جنگان ءِ بدل ء جنگیان وانئگ ببیت ۔
	واجہ بشیر احمد وتی کتاب ’’شپ چراگ‘‘ءِ تاکدیم نمبر 4او نمبر5ء مُلا پازلءِ بیرانی و آئیءِ کبرءِ سرءِ سنگءِ نبشتہاں چوش پیشداریت۔
	کل من علیہافان ط ویبقی وجہ ربک ذوالجلال والاکرام ط 
	وفات یافت جنت مکان فردوس آشیان
	برزبان یادحقیقت راز دل وجان
	ملاُپازل ولد چاوشبروز دو شنبہ بعلّت بیماری
	نیم سر رمضان المبارک نزد پیشین
	چون پیر شد عمرش گذشتہ بمثل
	حاجیاں احرام بستہ میل کردہ جائے ساکن تمام پیشین
				عمل قاسُم ولد چاوش
	بلے وہدیکہ ما کبرءِ سنگء پہ ہورتی بچاراں تہ اے حبر پدّر بیت کہ ایشیءِ تہا بازیں ردی یے است چو کہ لبز’’زبان‘‘او ’’یاد حقیقت‘‘ہر دو ردانت چیا کہ کبرءِ سرء ’’طوطی زبان‘‘او’’یار حقیقت‘‘انت او باز پہ جوانیء وانگ بنت۔البت لبز’’طوطی‘‘ءِ ’’طو‘‘ سدرءِ گڈسراں اتکہ وہدیکہ’’طی‘‘دومی بزاں نوکیں سدرءِ بنگیجء کیت۔اے دوئیں لبز سنگءِ سرا پرے رنگء نبشتہ انت۔
		’’وفات یافت جنّت مکان فردوس آشیاں طو
		طی زبان یار حقیقت’’راز دل وجان
	ہمے پیمء لبز ’’حقیقت‘‘او راز دل وجانءِ میانجیء یک دگہ لبزے’’محرم‘‘ہم اتکہ بلے اے لبز انچو پدرا بیت کہ نبشتہءِ بنداتء شموشگ بوتہ او سرءِ توام بوئگء پد نبشتہ بوتہ پمیشا اے لبز بزاں ’’محرم‘‘’’حقیقت‘‘او رازءِ در نیامگء بلے چپ سدرءِ اندگہ لبزاں کمے برزترء چوش کیت:
		یار حقیقت محرم تاز دل و جان
	دومی مستریں حبر ایش انت کہ واجہ بشیر احمد بلکیں نوں واجہ پکیر شاد ہم ملاپازلءِ مرکءِ یا بیرانیءِ سببء ’’نیم سر‘‘ءِ نادراہی لیکیت و نبشتہ کنت چوش کہ آ وتی کتابانی تہا کبرءِ سنگءِ نبشتہءِ اے سدرء پرے ڈؤلء کارنت۔واجہ بشیر احمد گوئشیت:
			’’بروز دو شنبہ بعّلت بیماری نیم سر‘‘
	وہدیکہ رمضان المبارکء رند ءِ لبزنزد’’پیشن‘‘نہ اِنت او درہکیکتء اے سنہ اِنت کہ چوش بنشتہ اش کتہ
			’’سنہ سبعین مائتین الف‘‘
	دیمترء سنگءِ گڈسراں نبشتہیں پارسی شئیرء واجہ بشیر احمد چوش نبشتہ کنت۔
		چون پیر شد عمرش گذشتہ، بمثل حاجیاں
		احرام بستہ ،میل کردہ جائے ساکن تمام پیشن
	بلے اگن گوں ہورتیء بچارئے تہ سنگءِ سرا تچکیں پارسی شیئر چوش اِنت۔
کدّہ چون پُرشد عمرش گذشتہ
بمثل حاجیاں احرام بستہ
بروز عئید کردہ جائے ساکن
تمام خویش و عالم در فراکن
	گورءِ سرا لبز خویش و عالم چو نبشتہ اِنت۔خیش و آلم کہ ایش گمانء سنگءِ سرانبشتہءِ گیگ نبوئگءِ سببء یاکہ ہمے پارسیانی بلوچی توارءِ رہبندءِ حسابء پرے ڈؤلء بوتگ انت۔گورءِ پادومءِ سنگ ہم مُلا قاسم ءِ نبشتہ کتگیں یک پارسی شئیرے،بلے اے سرجمیء او پہ جوانیء وانئگ نبوت کہ ایشیءِ گیشتری بہر ڈگارءِ حاکانی تہا کل ات۔کہ پہ ایشیءِ وانئگءِ یک مزنیں جہدے او ہورت گندی یے او ہورت چاری یے درکار اِنت۔تنکہ ایشیءِ ہرپ یک پہ یکء ساپ وانئگ ببنت۔گورءِ پادومءِ ہمے سنگءِ گڈسراں یک گردیں کشکے ءِ یا تو بگوش گردانکےءِ تہا بیرانیءِ سال ہم نبشتہ اِنت۔گورءِ سرونءِ سنگءِ سرجمیں اُو تچکیں نبشتہ اے ڈؤلء اِنت۔
		کل من علیھا فان ویقبی وجہ ربّک ذوالجلال والاکرام
		وفات یافت جنت مکان فردوس آشیاں طو
		طی زبان یا حقیقت محرم راز دل وجان
		مُلافاضل ولد چاوش بروز دو شنبہ بعلّت بیماری
		سیم شہر رمضان المبارک سنۂ
		سبعین ماوئتین الف
		کدّہ چون پُر شد عمرش گذشتہ
		بمثل حاجیاں احرام بستہ
		روز عئید کردہ جائے ساکن
		تمام خیش و آلم در فراکن
		عمل قاسم ولد چاوش
	ایش ات منی ہما کہنیں نبشتہ کہ من اولی وارء 1982ء نبشتہ کرتگ ات او ماہتاک زمانہ بلوچی شالکوٹءِ جولائی 1982ءِ تاکء شنگ بوتگ ات او پدا ہمے نبشتانک اپریل 2001ء ماں ماہتاک لبزانک حبء شنگ بوتگ ات۔بلے ہمے میانجیء ’’ملا پازل‘‘ ءِ باروء واجہ پکیر شادءِ کتاب’’درپشوکیں سھیل‘‘جنوری 2002ء شنگ بوت او دیمء اتک کہ ہمے کتاب یک وارے پدا گوں بازیں مٹّ وبدل او گوں گیش آں یک وارے پدا2013ء گوں وتی دومی چھاپء اتک۔وہدیکہ ہمے زوتاں’’ملاپازل‘‘ءِ باروء واجہ ظہورشاہ سیدءِ کتاب’’شھلچھہ کار‘‘ہم اچ یک دراجیں ودارےء پد مارچ 2013ء ماں نیادیاں اتک۔اچے دوئیں کتابانی دیما آئگء رند لہتیں جیڑہی گپ دیما اتکگ انت کہ گیشینگ لوٹنت۔
	1۔اولی ایرادء واجہ پکیر شاد اِے دیما کاریت کہ ملاپازلءِ کبر،گورءِ سرونءِ او 
پادومءِ سنگانی بنی او کہنیں نبشتہ دگر بوتگ انت او اے نوکیں دگرانت اُوانچو پادوم سنگءِ نبشتہ رہبنداں پرک انت۔
	2۔دومی جیڑہ ’’ملا‘‘ءِ مرگءِ روچ او وہدو پاسانی اِنت کہ دیما آرگ بوتہ وہدیکہ سیمی ایراد یا کہ جیڑہ’’ملا‘‘ءِ اُمر او وحی ئیگ انت کہ چنکہ سال ئےِ جتہ یا کہ چنکیاسیں دراجیں اُمرے آئی ء کُتہ۔
	اولی گپ ایشنت کہ تن حدےء واجہ پکیر شادءِ گپ راست ِنت کہ پیسریگیں او انوگیں سنگانی نبشتہاں پرک است بلے واجہ پکیر شادء ہما کہنگیں سنگ چم ئےِ وت ندیستہ او آوتی کتاب’’درپشوکیں سھیل‘‘چھاپ 2013ءِ تاکدیم نمبر 66ء نبشتہ کنت کہ من وت جون2009ء ’’ملا‘‘ءِ کبرءِ زیارتء مندء شتگوں۔او آ وتی درستیں ایرادانی بنیادء اچ واجہ کامل القادریءِ کتاب’’بلوچی ادب کا مطالعہ‘‘ چھاپ اکتوبر1976ء او اچ واجہ رحیم مہرءِ نزآورتگیں تاکبند’’ملا فاضلءِ زند ءُ ازم ‘‘تاکدیم نمبر12ء زرتگ انت کہ وت واجہ رحیم مہرء ہمیش اچ واجہ بشیر احمد بلوچءِ کتاب’’شپ چراگ‘‘ء بدل زرتگ انت۔
	واجہ کامل القادری وتی ہمے کتابءِ تاکدیم نمبر 250ء نبشتہ کنت کہ’’ ابراہیم نگوری(جن کے ساتھ عربی و فارسی دان ملا سعداللہ،کینگی او مُلا محمود بھی تھے)نے میری فرمائش پر اِن کے قبروں کے لوح مزار کو نقل کرکے بھیجا ،جو میری خواندگی کے عین مطابق تھے۔اس طرح میرے علاوہ اور لوگ بھی اس شہادت میں شامل ہو گئے۔سنگی لوح مزار نہایت خستہ ہو چکے ہیں اور امتداد زمانہ سے عبارت روز بہ روز محو ہو تی جا رہی ہیں۔‘‘
	نوں ادا گپ کئیت و اوشتیت کہ واجہ کامل القادری وت اچ بلوچی زبانء ناسرپد و نابلدیں یک اُردو وانیں و گوئشوکیں مردے ات۔بلوچستانءِ بازیں وہدے گوں ادءِ ادب دوست،شائر او دانشوراں ہور بوت۔چیزے چہ من،چیزے اچ تو کرتءُ بلوچی لبزانکءِ باروء لہتیں نبشتانک ئےِ جم کرت۔آ وت گوئشیتءُ کرار کنت کہ من پہ اے کارء ابرہیم نگوریء را دست سک کرت۔نیں ادا بلوچیءِ یک بتلے دپء کئیت کہ ’’چاکراں چوکر،چوکراں زنبل کش‘‘ بزاں من پہ کارےء ترا گوئشاں او تو پہ ہما کارء دگرےء را گوشئے اے رنگء ما چوں گوئشت کنیں کہ واجہ کامل القادریءِ دیما آورتگیں نبشتہ تچک و یک ٹک انت او ایش تن کجام حدّء Athenticانت۔چیا کہ ہمے نبشتہءِ اولی سدرء لبز’’فردوس عالی شان‘‘داتہ کہ ہچ ڈؤلء نہ جُڈیت،اے گپء ہرکس زانت کہ پہ مرتگیں ء ماں پارسی زبانء عالی شان نئیت بلکیں لبزے فردوس آشیان کارمرز بیت کہ ایشیءِ مانا اِنت بزاں پردوسء (بہشت)ء ہندو جاہ ئےِ ببات۔
	واجہ پکیرشاد وتی کتابءِ تہا یک دگہ ایرادے چست کنت کہ نوکیں نبشتہ دروگیں وت ساچین انت۔آ گوئشیت’’چہ ادیرہءِ بندگء پد شکّءِ سرا آئیءِ بیرانی چہ نیم سرءِ نادراہیء دو شنبےءِ روچگانی ماہءِ سئمی روچ ۱۲۷۰ہجری نبشتہ کتگ وہدیکہ ادیرہءِ ڈنی نیمگء دو شنبے۳۰مئی 1854ء نبشتہ اِنت۔بلے ادء اے دوئیں گپّانی سرا حیال گورکنئگی و چارئگی اِنت کہ چہ ادیرہءِ بندگء ساری شکّءِ سرا آئیءِ بیرانیءِ روچ،ماہ و سال تہنا ۱۲۷۰ہجری روچگانی ماہ او دوشنبےءِ روچ رسیت۔چہ آئیءِ ادیرہءِ بندگء رند دو نوکیں چیز گیشین رسئنت۔یکے پارسیءِ لچہءِ دوئیں بند او دومی’’سوم (۳) روچگانی ماہ‘‘بزاں نوں ادا آئیءِ بیرانی’’دوشنبے روچگانی ماہءِ سیمی روچ ۱۲۷۰ہجری ء بوتگ۔اے گپ دلگوش کرزیت کہ روچگانی ءِ سیمی روچ کہ ادء نبشتہ کنئگ بوتگ کہ آہاں المیء چہ کماش،زانتکار،پولکار او دپتر زانتےء چہ رس اتگ او وتی نیمگء نبشتہ اِش نہ کتگ‘‘واجہ پکیر شاد دیمترء نبشتہ کنت کہ’’کبرءِ نوکیں شکّ چہ ادیرہءِ بندگء ساری مندءِ مسپتی یےء نبشتہ کنائینتگ۔من ہمے مسپتیءِ زانئگءِ خاترا مندءِ تحسیلءِ یاداشتی دپتر(ریکارڈ بک)تپاسائینتگ و چہ لیویزءِ ہما کہنیں سپاہیاں جست کنائینتگ۔بلے تنی وہدی ہما مسپتیءِ نام زانگ نہ بیت کہ کئے بوتگ‘‘۔
	واجہ شادءِ اے ایرادءِ پسوء من چوش دیاں کہ 1980ءِ گرماگء گمانء کہ اگست یا ستمبرءِ ماہ ات مندء پہ ملا پازلءِ گورءِ زیارتء او ہمے سنگءِ چارئگءُ وانئگء شتاں ۔اے روچاں منی دیدگیں دوست واجہ تحسین گورگیج آپسری ولد حاجی رسول بخش مندءِ نائب تحصیلدارات(اے ہمے مسپتی انت کہ واجہ پکیر شاد آئیءِ لوٹوک او نامءِ زانئگءِ واہگدار اِنت)سباہءِ سرا واجہ تحسینء منء برت ملا فاضلءِ ادیرگ پیشداشت،ملافاضل او آئیءِ برات ملا قاسمءِ گورءِ کش ماں کشء حاکءِ یک کسانیں چار سُروگیں ادیرگےءِ تہا اتنت کہ ہمے ادیرگ تحسیلءِ پشتء مات کشکءِ لمبء ات۔گورءِ شکّ پرُشتگ اتءُ سک واناک نہ ات۔بلے انچو کہ من پہ ہمے کارء اتکگ اتاں ۔سنگء ر ا ششت آپ جت او لبزانء گیشیناں کت۔دومی وارء اچ نزیکءِ اسکولء چاک آورت،ہورت کت و درچتگیں جاگہاں پرشانت انت کہ بلکیں اے رنگء کار شرتر ببیت کہ ا چیشی مزنیں کمکے رسئت۔پدا من گوں ہورت چارء Magnifireء یک یک لبز چار ِت او درستیں نبشتہ سرجمیء ونتنت۔گُڈسراں واجہ ملک محمد عمر مسعودی لوٹائینت و آورت او گوں آئیءِ کمک و تصدیقء سرجمیں سنگءِ نبشتہ تچک کُتنت کہ اے درستیں کارء واجہ تحسین جان گوں من تن آسرء ہم کوپگیء اوشتاتگ ات۔
	ہمے روچءِ بیگاہء واجہ تحسینء مندءِ چُنتے سرءُ کماشیں مردم لوٹائینت کہ اچیشاں واجہ میر داد کریم رند کہ مندءِ چئیرمین ات۔واجہ ملک محمد عمر مسعودی،واجہ ملا محمود او واجہ ویدیء ابید دگہ سے و چار مردم اتنت کہ نوں نامش منءِ گیر نیائنت،ما یک کسانیں کمیٹی یے اڈ دات،سُنکیّں چندہءُ پوڑی یے گوں ہمے نیتّ و ارادہء بوت کہ گورءِ سنگءِ سر دو بارگ مر مرءِ سرا نوک کنیں ،سرجمیں نبشتہ من واجہ مسعودیء را داتنت او سرپد وں کرت کہ نبشتہ اے رنگ ببنت۔واجہ ملا محمودء سنگءِ بہا زورگ و آئیءِ نبشتہ ءِ ڈبّہ وتہ سرا زُرت۔واجہ شاد وتی کتاب درپشوکیں سھیل دومی چھاپ تاکدیم نمبر55ء نبشتہ کنت کہ’’یک مردے پہ دُکانانی بندگء گار بُریت۔مندءِ مہلوک کوکارءُ جگاّ کنت،گپ تن تحسیلدارء سر بوتءُ پیشی و پاشی بوت۔اے مرد ہمے ملا محمود ات کہ گوں ما دز کمکیء ہوار ات بلے اے کسّہء را گوں ملاُپازل و ملا قاسمءِ ادیرگءِ ہچیں سیادی نیست ات۔ملا محمود ہمے گورستانءِ گوریچانی پلوا ہمیداں کہ مروچاں آئیءِ برپءِ کار جاہ ءُ ہوٹل اِنت۔دکان بندگءِ نیّتء داریت اوگار مندءِ مشھور و نامی ایں ابدال و سرمست حانی نورمحمدءِ گور گور جنئنت۔پمیشا مندءِ مہلوک ڈاہ و شور کننت و اے واجہ ء را مکن کنئنت۔اندگہ روچء سہبءِ بیلء ہما مئے زیکیں یک میتگےء کہ نامی لبنان ات شتاں ۔اوداں گوں یک کماشیں مردےء کہ نامی نائک بیبگر ات دچار کپتاں (واجہ بیبگر چہ مکران ملیشیاء دچار گپتگ ات)نیادءُ مجلس بوت،آئیء ملا پازلءِ بُن پدءِ باروء منء سرءُ سوج دات۔چاوشءِ پت،پیرکءُ بُن پیرکانی نام گوشتنت واچیشاں ابید ملا پازلءِ دو اُو سے شئیر دپگال کُرت و منء دات انت۔اے مچ من ریکارڈ کُرتنت۔کہ تن روچ مروچ گوں من ایرانت۔ہمے روچءِ بیگاہء واجہ تحسینءِ وتی سرکاری گاڑیءِ سرا منء مُلاچات،قاسمی چات،سمی چات،شہدادی چات او زیل بندءِ کلاتءِ بانڈمانہ سیل کنائینت۔بلے ارمان ہمیش اِنت کہ ہما رنگء کہ سنگءِ نبشتہ من وانتنت،رد و بند دات انت او واجہانہ دستء دات انت کہ آ ہمے ڈولء نوکیں سنگء اڈ بکننت۔بلے آ ڈولء نبوت انت۔ہمے مٹّ و بدلیہاں کہ واجہ پکیر شاد پیشداریت راست انت۔چیا کہ نبشتہ ءِ گُڈ سراں کہ مگل بادشاہ جہانگیرءِ لوگ بانک نور جہانءِ گوئشتگیں ہما شئیر کہ وت ہمائیءِ جندءِ گورءِ سرا نبشتہ انت۔اے واجہاں ملاپازلءِ گورءِ شّکءِ سرا نبشتہ کنائینتگ۔نیں نزاناں کہ اے ردی اچ حدا مرزی ئیں محمد عمر مسعودیء بوتہ یا کہ اچ ملا محمودء ۔البت یک شری یے اے بوتہ کہ رندءِ ورناہاں ہما کہنیں او بُنکی ئیں سنگ گارو برباد نہ کرتہ۔بلکیں پلگارتگ کہ انگہ’’ملا پازل ادبی کاروان‘‘ءِ سنگتانی کنکء ایر اِنت۔اے وت گڈ و وت ساچیں و دروگیں نہ انت۔ہاں ما اے گوئشت کنیں کہ ہمے نبشتہ کنوکاں ردی کرتہ۔
	دومی گپ کہ واجہ پکیر شادء چست کتگ کہ ملا پازلءِ مرکءِ روچ و وہد وپاسانی باروء اِنت۔اچائی پسّو دئیگء پیش واجہ ءِ سیمی جیڑہ یا ایراد ءِ نیمگء کایاں کہ آ ملا پازلءِ مرکءِ اِلت وسبب ئیگ اِنت ۔اچیشیءِ پسوّءِ رند دومی جیڑہ ءِ باروء تران کنیں ،واجہ پکیر شاد’’ملا‘‘ءِ بیرانی ءِ وہدءُ پاسانی بابتء یک وارے پدا سید ظہور شاہ ءِ رندگیریء کنانء گوئشیت کہ ۱۲۷۰ ہجری اِنت کہ تن یک حدّے گوں 1862ء ہمدپ بیت۔وہدیکہ واجہ بشیراحمد اُو کامل القادری ہم ہمے سالءِ سرا تپاک انت۔ایشیء ہرکس تپاک اِنت کہ سال بیرانی ماں حسابء ۱۲۷۰ روچگانی ءِ ماہ اِنت او ہچیں شکے مان ئےِ نیست او گمان کنئگ ہم نلوٹیت۔ہاں !ہجری سالاں ء گوں عیسوی سالاں یا کہ عیسوی آں گوں ہجری سالاں ہمدپ کنئگءِ یک رہبندے Formulaیے است او مرچیگیں دورء اے کارء را انٹرنیٹء گیشتر تچک و آسان کتئگ کہ ایش 1854اِنت۔ہاں البت!ہمداں کہ سنگءِ سرا سّیم شر رمضان المبارک اِنت ایشرا واجہ بشیر احمد او واجہ کامل القادریء نیم سر بزاں مرگءِ اِلت گوئشتہ ۔چیا کہ ادء اے لبز سیّم شہر انت کہ لبز سیم ءِ شدّءِ دنتان لڑتگ انت و شہرءِ ٹک پرے رنگء اتکگ انت شہر کہ اے ٹک اچ شینءِ دنتاناں کمے برزء کپتگ انت ۔ہاں یک گپےء من گوں واجہ پکیر شادء سد در سدتپاک کناں کہ بیرانی ءِ روچ دو شنبے نہ اِنت،چیا کہ ایشرا من ہرچ تنگء کہ چارتہ او تپاستہ تہ روچ’’سے شنبے ‘‘ کیت۔وہدیکہ انگریزی سنء وہدو پاس ۳۰ مئی 1854ء تچک اِنت۔روچے ءِ پدءُ پیش بوئگءِ سبب اے بوت کنت کہ من ئےِ پہ یکین و گمانء گوئشاں کہ اے سنگءِ نبشتہ نبوتگ۔بلکیں ماہے کپےء رند سنگ اِش در چتہ و نبشتہ کتہ او گورءِ سرا منڈ تگش۔پمیشا بوت کنت کہ یک روچے ءِ پدو پیش بوئگء ’’روچ‘‘ٹگل و مگل بوئگءِ سببء ’’سے شنبے‘‘ءِ بدلء ’’دو شنبے‘‘نبشتہ بوتہ۔پمیشیء من یک وارے پدا گوں پکیر شادء ہم تپاکاں کہ ’’ملا‘‘ءِ مرگءِ سالء روچگانی ءِ ماہءِ سیمی روچء دو شنبے نہہ بلکیں سے شنبے بوتہ۔
	ہاں!اِدا من یک دگہ نوکیں حیالے او نوکیں گمانے کہ منی کانپولء اتکہ کہ اے نیمگء اچدو پیش اچ ما کسء دلگوش نداتگ۔دیما کاراں کہ آ دلگوش کرزیت او چارگ لوٹیت۔چیا کہ بوت کنت ہمیش مئے جیڑہانی گیش وگیوارء کمکے بکنت۔اے نوکیں حیال مئے ہمے نبشتہانی وانئگ ءِ ردی ہم بوت کنت۔ہمے لبز ء کہ مائےِ سّیم بزاں سیمی روچ لیکاں و اُشماراں آ سّیم اِنت۔چیا کہ پارسی نبشت رہبندء سی اُومیء روچء سیّم نبشتہ بیت۔وہدیکہ پہ سیمی روچء سوم نبشتہ بیت کہ ماں پارسی لبز بلدء ایشیءِ مانا’’سیمی روچء ‘‘’’مردگءِ سیمی روچءِ پاتحہ‘‘نبشتہ اِنت۔نون اگن ما ایشیء را روچگانی ءِ ماہءِ سیمی روچءِ بدلء سی اومی روچ بہ لیکاں و بزوراں تہ اے روچ دو شنبے بیت ۔چیا کہ انچو کہ من بنداتء گوئشت کہ ۱۲۷۰ہجری ءِ سالء روچگانیءِ ماہءِ اولی روچ 28مئی 1854ءِ روچء بنگیج بوتہ او 26جون1854ء روچگانی سی اُومی (سیّم)روچ اِنت۔اُو ’’دوشنبے‘‘ءِ روچ کپیت۔کہ اے سالء روچگانیءِ ماہ وتی سی ایں روچاں سرجم کنت۔پہ ایشیءِ گیشتر سوگہی اُو محکمیء ہما پارسی شئیرءِ بنداں دیما کاراں کہ ماراپہ دگہ چیزےء دلگوش دئیگء لاچار کنئنت۔کہ ہمے شئیر نہ ایوکء مئے ہمے گُمانء محکم کنت۔بلکیں وتی تہا یک بلائیں مانا یے داریت۔کہ انچوش کہ من گوئشت ما کسء اے پلّوء دلگوش گور نکرتہ۔
		چون پیر شد عمرش گذشتہ
			یا
		کدہ چون پُر شد عمرش گذشتہ
		بمثل حاجیاں احرام بستہ
		بروز عئید میل کردہ جائے ساکن
		تمام خیش و آلم در فراکن
	منی حسابء ملا قاسم ء کہ اے شئیر آئیءِ گورءِ شکّءِ سرا نبشتہ کرتہ ۔انچو پہ دیمیں شئیرے نہ کر تہ و نہ زرتہ بلکیں اچیشی ء یک نیمگے ء عئیدءِ وشیاں ء آئیءِ بیرانی و جتائیءِ کوہیں گم پروشنت و گار کننت تہ دومی پلوء ما’’ملا‘‘ءِ امرووحیءِ گُمانء کرت کنیں ۔چون پیر شد عمر ش گذشتہ‘‘بزاں ہدینکی مردم پیریءِ آسرء رسئت تہ آئیءِ اُمر وتی گّڈی کنڈگء بزانکہ سر بوتہ۔یا اگاں ہمے بندء دومی رنگء بچارئے’’کدّہ چون پُر شد عمرش گذشتہ‘‘۔ہم ہما برزءِ مانا و متلباں داریت کہ کدّہءِ سرریچی آئیءِ زیندءِ توامیء پیش داریت کہ اچدو دیم دگی گنجائش نیست۔دومی بندء بچار،بمثل حاجیاں احرام بستہ‘‘ہما سری بندءِ دلیلاں گیشرر دوگہ کنت کہ حاجی وہدے پہ حجء دیمء کہ مکہء گور کننت۔انچو کہ مکہ نزیک بیت احرام ء بندیت ۔زیند وتی گڈی آسرء کیت مردگ کپنءِ احرامء بندیت۔’’بروز عئید میل کردہ جائے ساکن‘‘ایشنت ماہءِ سی اُومی روچ ءِ گواہی کہ من برزء پیشداشتگت۔بزاں عئیدءِ روچء را آئیء ہمدپ کرت و پہ وتی گڈی و اندی ئیں جاہء روئگ ءِ میلے داشت،واہگے کرت،کہ ہمیداں زیند اُوشتات،ساکت بوت۔دیما نہ شت،اُو عئید کہ گل و وشی اُو شاتکامی ءِ روچ اِنت۔بلے آئیءِ توامیں کس و آ زیزاں آئیءِ جتائیءِ کوہیں گماں گوں دچاراتنت اُو اے وشی آوانی دپء جور بوتنت۔نون بیا اِت ہمے شئیر ءِ یکیں بندءِ آدینکءِ تہا ایشیءِ مانا اُو متلباں بشوہازیں و درگیجیں ۔پارسی لبز بلدء’’میل کردن‘‘یا ’’میل داشتن‘‘ءِ مانا اِنت دلمانگ،واہگدار یا لوٹوک۔اُو پہک ہمے رنگء ’’ساکن‘‘یا ’’جائے ساکن‘‘ءِ مانا و مراد اِنت اوشتاتگیں،جہہ منند،یا بے حرکت بزاں زیند ہمے عئیدءِ روچء ہمداں اُوشتات و دیما نہ جنزگءِ یا کہ نہ کنزگءِ دلمانگ و لوٹوک ات۔زیند گوں وتی گڈی نپس ء ہمیداں اوشتات،اڈئےِ کرت،چیا کہ اے گڈی آسرات،اندی ئیں منزل ات۔پمیشا من گوئشت کناں کہ گورءِ شکّءِ سرا داتگیں اے شئیرءِ چاریں بند انچائیں بے مانائیں شئیرے نہ اِنت۔
	تن حدّےء کہ ملا پازل ءِ مرگءِ الّت و سبب اِنت واجہ بشیر احمدبلوچ وتی کتاب’’شپ چراگ‘‘ء اُو واجہ کامل القادری وتی کتاب’’بلوچی ادب کا طالعہ‘‘چھاپ1976ء ایشیء نیم سرءِ نادراہی گوئشنت۔وہدیکہ واجہ سید ظہورشاہ ماں وتی کتاب بلوچی زبان و ادب کی تاریخ(ایک جائزہ)تاکدیم نمبر310ء اُو شھلچہ کار چھاپ 2013ءِ تاکدیم نمبر53ء ’’جدری‘‘بزاں گرمپک نبشتہ کنت و لیکیت بلے منی نزیک ء اے ہر سے واجکار رد انت۔پرچہ کہ ہدین من ہمے سنگ یا شکّ ہرچی کہ بگوئشی کہ ونتہ و چارتہ تہ ایشیءِ تہا نہ لبز نیم سراست اُو نئیکہ’’جدری‘‘ءِ لبز مان اِنت۔بلکیں ہمے نبشتہءِ چارمی سدرء بروز’’دوشنبہ بعلّت بیماری‘‘نبشتہ اِنت او لبز بیماریء رند سدر بند بیت۔اِدا دگہ لبز’’جدری‘‘نیست و نگواہیت۔منی ہما مہروانیں واجہ کہ ایشیء نیم سر واننت،پہمنت یا کہ لیکنت درچک لبز سیّم یا سیّم اِنت کہ سءِ سرا شدّے او لبز برزء کپئگءِ سببء کسے ءِ گمان اِ ش آنیمگء نہ شتہ۔پمیشا اے لبز’’سیم شہر‘‘’’نیم سر‘‘وانئگ و پہمگ بوتہ۔
	یک نکتہے یا ایرادے یا کہ شوہازگی گپے ملا پازل ءِ سن وحی ءِ یا کہ آئیءِ اُمرءِ دراجی و شہارءِ پاد کیت کہ آئیءِ چنکہ سال اُمر کتہ یا زیندگ بوتہ۔واجہ بشیر احمد ’’شپ چراگ‘‘ءِ تہا آئیءِ اُمرء ہپتاد سال یا اچائیء سالے دو گیش گوئشیت۔واجہ پکیر شاد،سید ظہورشاہءِ رند گیریءِ کنانء آئیءِ ودی بوئگءِ سالء 1200ہجری نبشتہ کنت۔چیاکہ واجہ سید ہاشمی وتی لبز انبار(لبز بلد)’’سید گنج‘‘ءِ تاکدیم نمبر587.88ء ملاپازل ءِ ودی بوئگ ءِ سال ء یک اندازہ و گمانے ءِ ردء 1200ہجری نبشتہ کنت۔وہدیکہ واجہ پکیر شاد ہمے سالء گوں ملاپازلءِ ہارءِ سالء ہمدپ کنانء گوئشیت کہ اے روچاں ملاءِ اُمر گمانء سی سال بوتگ،(بچارِت درپشوکیں سھیل تاکدیم نمبر5اولی چھاپ)کہ ادا من گوں واجہ پکیر شادء تپاک کناں ،چیا کہ گوئشگ ہمے بوتگ کہ ملا پازل ءِ اُمر آئیءِ مرگءِ وہداں ہپتادتن ہپتادو پنچ سال بوت،نیں بچارت کہ وت ملا ہمے ہارءِ بابتء چے گوئشیت۔
	چارات و چار شنبے ات ،ماہ ات ربیع الاولاں۔۔ ہجرتء دوازہ سد بیست و نہہ ات صاحب دلاں ۔۔ملاپازلء پہ وہدو پاساں وتی شئیرءِ تہاا سلامی ماہ و سالانی حساب کار بستگ کہ آ روچاں ہمیشیءِ رواج بوتہ۔چیاکہ مئے ہندو دمگاں مئے مہلوک اچ پرنگیانی تاریک بزاں عیسوی سنءِ رہبنداں نا بلد و نا زانتکار بوتگئنت۔بلے مرچی وہدیکہ ما ہمے اسلامی تاریخ ء عیسویء ہمدپ کنانء دیم پہ دیم کناں تہ ایش 23فروری 1814ءِ روچ بیت۔کہ پرے حسابء اے ہارءِ سالء تن مرگءِ سالء اسلامی رہبندء چل و یک سال گوستگئنت۔وہدیکہ پرنگیانی سال رہبند بزاں عیسوی حسابء ایشرا چل سال کُبل بوتگت۔چیا کہ عیسوی ہر بیست و پنچ سالءِ سراہجریء یک سالے گیش کنت۔ایشیءِ مثالء من چوش دات کناں کہ مکرانء گوک پروشءِ جنگ عیسوی حسابء جنوری 1898ءء بوتہ کہ مرچی یک سدو شانزدہ سال ئےِ گوستگئنت۔وہدیکہ ہمے وئیل ءِ اسلامی یا ہجری سالانی حسا ب ء رمضان 1315ہجری اِنت۔اگن ما ایشرا حساب بکناں تہ ہجریء ہمے وئیل ء را یک سدو بیست سال بنت۔برزء داتگیں ہارءِ وئیل ءِ سال ء دیما ایر کناں ء بچاریں تہ یک گمانے ءِ حدّء تن ملا پازل ءِ ودی بوئگءِ سال 1776.80ءءِ سالانی میانجیء کیت و اوشتیت۔بلے دومی پلوا واجہ سید ہاشمی وتی کتاب’’بلوچی زبان و ادب کی تاریخ(ایک جائزہ)ءِ تاکدیم نمبر 310ء اُو شھلچہ کار تاکدیم نمبر55ء نبشتہ کنت کہ آئیءِ مرگ گرمپکءِ سببء بوتگ کہ گرمپک چل تن چل و پنچ سالء برزءِ مردمء نگیپت،واجہ سید وت نبشتہ کنت ان کے بھائی ملا قاسم نے لوح چوش واجہ سید ہاشمی وتی گوئشتگیں دوئیں گپاں وت پروشیت کہ یک نیمگےء آ گوئشت کہ آ۱۲۰۰ہجریء ودی بوتہ اُو پدا دگہ کنڈے ء گوئشیت کہ مرگءِ وہداں آئیءِ عمر چل تن چل و پنچ سالاں گیش نبوتہ۔پرے حسابء اگن ما سید ظہورشاہءِ اے دانکاں کہ آ اِش ملا ءِ مرکءِ باروء گوئشیت باوربزانیں و چادرء بہ بندیں تہ گندگ ہمے بیت کہ ملاءِ ہما ہارءِ شئیر کہ ما برزء آئیءِ گپ جتئگ ات۔اے شئیر ءِ پر بندگ ء روچاں ملاءِ اُمر پہ کلہے اچ یک و دو سالاں گیش نبوتہ یا گڑا اچائیءِ ودی بوئگ ء پیش اے شئیر پر بندگ بوتہ۔پرچہ کہ ملاپازل ءِ شئیرءِ حسابء اے ہار 23فروری 1814ءِ روچء اتکگ۔او واجہ ملاپازل مئی یا جونءِ ماہ ء 1854ء بیران بوتگ۔اے گپ تچک و پدّر اِنت کہ یک و دو یا کہ سے سال ءِ چُکے اے رنگیں شئیر پر بست نہ کنت۔ابید چہ یک پوہتہ ایں ذہنءِ با شعوریں و بالگیں مردمےء کہ جوانیں اُمرےءِ واجہ ببیت۔
	پہ ہمیشء برزء داتگیں چاریں دانکاں رند منی شؤرو سلاہ ہمیش اِنت کہ ہما کہنیں سنگ کہ وتی جاہء برجاہ و برجم اِنت او پازل لبزانکی کاروانءِ سنگتانی کنکّء ایر اِنت بائد اِنت کہ مئے گل گوں کیچءِ او بلوچستان یونیورسٹیءِ مدت و کمکء یک چنت باسکی ڈلے اڈ بدنت کہ ایشیءِ تہا اچ کیچ یونیورسٹیء واجہ ڈاکڑصبور بلوچ و واجہ غفور شاد اچ بلوچستان یونیورسٹی ء واجہ حامد بلوچ و واجہ رحیم مہر بلوچ بلوچی اکیڈمی ء واجہ پناہ بلوچ،اُو واجہ پروفیسر یوسف بلوچ،اچ بلوچستان اکیڈمی کیچء ورنائیں مقبول ناصر و ندیم اکرم اُو اچ دریا بارء واجہ پکیر شاد بزورنت کہ اچ پٹ وپولءِ رپک و رہبنداں سرپد اِنت ہمے سنگ آں پہ ہورتی و پہمء بچارنت۔وانئگ ءِ جہدء بکنئنت و یک راہے دیما بیارنت

من چے گوشاں
	نبشتہ کنگ کارے ءُ ساچشت ساچگ اِزمے۔ وانوک ھمیشانی تہا پرک ءُ تپاوت ء بہ زانت تہ آوتی وانگ ءِ تب ء گیشینت کت کنت۔اگاں نا آئی کیلو ء دراہ یکّیں ھساب ء تورگ بنت ءُ آدراھاں یکیں نگاہ ء چارگ ءِ جہد ء کنت تہ آ کار ءُ اِزم ءِ گیشّینگ ء بے سوب بیت۔
آزمانک منی ساچشتی دوستریں تہر انت کہ ھمے تہر ء من وتی درشانی ء کنان ء ایمن باں۔۔۔۔’’ زیارتی‘‘ کہ مرچی شمے دست ء انت ایشی ء چے پیسر 2015ء من وتی آزمانکانی کتا ب’’ C....11ءُ دگہ کسّہ‘‘ چاپ ءُ شنگ کرتگ ات کہ وانوکاں لہتین ء آئی کسّہ دوست داشتگ ات انت ءُ لہتیں ھمے کسّہاں مانگیشّ اتگ ات ءُ آھاناں رسانک نہ بوتگ ات ءُ آھاں ھمے گوشتگ ات کہ آزمانکاں کسّہ مان نیست یا کہ آھانی کسّہ مارا سرگوز کن انت ھمراھداری نہ کن انت ۔۔۔۔ دراھیں گپّ وتی جاگہ ء راست انت بلے اگاں اے گپّ ء من دیم ء ایر بہ کناں کہ ھمے چندے وانوک کہ آھاں C....11ءِ کسّہ پہم اتگ انت یا آھاں دوست داشتگ انت تہ اے جُست اُوشتیت کہ یا وآھاں ا ٓ کسّہاناں چہ وت دگہ کسّہ مان کرتگ یا آھاں پیسر ء ھمے رنگیں کسّہ ونتگ ءُ وتی اندر ءِ مردم پہ انچیں کسّہ ءِ وانگ ء ھیل داتگ پمیشکا آھاناں ایشانی وانگ ء رسانک بوتگ ءُ آھاں لِزّت زرتگ ءُ اے رنگیں کسّہانی تب اوں ھمے رنگ انت کہ آھاں مردم چہ وتی نیمگ ء بِزانت دات کت بہ کنت۔۔۔ 
ھمے گپّ وانوک ءِ تب ء داں کساسے ء گیشّینت کت کنت کہ یک ساچشتے یکّیں وھد ء یک وانوکے ء مان گیشّینیت ءُ یک دگہ وانوکے ء لِذّت بکشیت۔۔ ھما وانوک کہ آ چہ ساچشت ء لِذّت زوریت آ ھما تب ء داریت۔ آکہ کسّہ ء سر بوت نہ کنت آئرا ھما نِگاہ گون نہ انت آئی آرنگیں تبے پہ وانگ ء وتی اندر ء جاگہ دات نہ کرتگ کہ آ ساچشتے ءِ بُنزہ ء سر بوت بہ کنت یا چہ وتی نیمگ ء بِزانتے دات یے بہ کنت پمیشکا آئی ءِ کِرّا ھما ساچِشت کہ آ زوت وتی آرسانکء مہ دنت آ بے کا رانت ۔۔۔ھِمدا چے وانوک ءِ تب زانگ بیت کہ کئے کجام تب ءِ وانوکے ءُ کئے کجام ساچِشت ء چے لِذّت زرت کنت ۔
’’ C....11‘‘وھدے مردماں ونتگ ات تہ لہتین ء پہ رھگوزی ءُ لہتین ء اِزمی تک ء دیم ء کُرتگ گپّ جتگ ات کہ من ء وشّی بوتگ اتءُ منی ھمے اُمیت ء سکینے رستگ ات کہ نوکیں تب پہ وت وانوک ءِ درگیجگ ء بے سوب نہ انت۔
اے گپّ راست انت کہ منی کسّہ منی زندمان ءِ وڑامان گیشّ اتگ انت ۔پرچا کہ اے منی زند ءِ کسّہ انت ءُ من لوٹاں کہ وتی درشان ء ھما وڑا بہ کناں کہ من ء لِذّتے بہ رس ایت۔بلے کسّہانی ساچگ منی سمائی جہدے نہ انت کہ من بہ گوشاں کجام کسّہ ء کجام رنگ ء درشان بہ کناں۔ من وتی اِزم ء آزاتی ء گون درشانگ لوٹاں۔
’’زیارتی‘‘منی آزمانکانی دومی کتاب انت کہ دراہ چہ C...11ء رند ساچ اتگ انت۔ چہ ایشاں دانگے دانگے چاپ بوتگ بلے گیشتر پہ وانوکاں نوک انت۔ایشانی تہا بازیں کسّہ چہ C....11ءِ کسّہاں تچک تِر انت بلے اے منی سمائی جہدے نہ انت ۔۔نہ زاناں اِزمی تک ء اے دیمروی یے یا پدروی یے اے گپّ پہ وانوکاں پشت کپ ایت۔
دگہ گپّے من اِدا گیشّینگ لوٹاں کہ منی ساچِشت منی کِرد انت ءُ من وتی کِرد ء وتی رنگ ء سازگ لوٹاں اگاں وانوکانی ٹولی یے منی ساچشتانی تہا وتی رنگ ءُ دروشم ءُ مارِشتاں بہ ماراِیت ءُ لِزّت زرت بہ کنت تہ من سرپد باں کہ وتی درشانی ء من سوب کرتگءُ منی اِزم گار نہ اِنت۔
اے درگت ء اگاں کسے توکل کنت منی گپّاں دو گپّ پِر کنت تہ من ء وشّی بیت۔
اے گپّ ء من جناں کہ وانوک من ء دوست انت بلے ساچِشت سکّ دوست انت پدا دوئینانی دوست داروک اِزم انت۔ 





پشت کپتگیں ندارگ


	برُزبرُزیں ماڑیانی نیامگ ء دمکے روان انت اے کش ءُ آ کش ء تبک تبکیں ماڑی مکّ انت ۔ماڑیانی دُون لُڑ اتگ ھِشت اِش گندگ بنت ۔ مرُدگیں بے تواری یے ء ھمدا ھنکین کرتگ ۔ہور ء گورتگءُ آپ چہ بتانگانی لمباں انگتہ ترمپ ترمپ ء دمان ءُ ساھت زمین ء پِٹّ پِٹّ ء ایر رِچان انت۔
دمکے ءِ کُنڈ ء جان ء پُرّیں ماسی یے کور آسی ء نشتگ ۔لوہیگے ماسی ءِ دیم ء ایر انت کہ آرا کوھل کرتگیں بانکلینک مان بلے دپ یے گپتگ۔ ماسی مدام ھمدا نشتگ بانکلینک بہا کنت۔۔۔شپ ءِ دیریں پاسے کنزان انت۔
دیم ء پیرے ءِ کبر انت ۔ یک وھدے دروازگے پچ بیت پیر ءِ مُنجار درکئیت اے دیم آدیم ء چاریت جان یے کشّیت کئیت ماسی ءِ کش ء نندایت ۔۔۔ آدوئیں دمانے گپّ جن انت سُکو سُکوکن انت ۔ پدا مُنجار دیم ء کِنزیت کئیت وتی دستاں ماسی ءِ پچیں جیگ بند ء راہ دنت ۔۔۔ ماسی ھمے دمان ء لوہیگ ءِ دپ ء پچ کنت بانکلینکانی باپ چست بنت نِدارگاں تامور کن انت۔
یک جنینے ء گونڈوے گون انت چہ گِستائیں دمکے ء گوزان انت ۔پیر ءِ گندگ ء پاداں داریت چہ دور ء پیر ء دست ءُ دیم کنت پدا وت سرا گپ جنان ء راہ کپ ایت۔
پیر ءِ مُنجارماسی ءِ کش ء نشتگ بانکلینک ورگ ء انت۔۔۔۔۔نزیک ء لوگے ءِ دروازگ توار کنت لہتیں گونڈو درکئیت ۔۔۔۔۔یک۔۔۔۔۔دو۔۔۔۔۔سئے ۔۔۔۔۔چار۔۔۔۔۔بازیں گونڈوے درآیان بیت۔
دراھیں گونڈوانی دیم ، مود، مچاچ ءُ بُروان سُہر سُہر انت ۔۔۔چم اِش کلہے پچ انت ۔ تچ انت اے دست آدست ء لئیب کن انت ۔دمک تہار انت چہ دمک ء آدیم مزنیں شہرے ۔۔۔۔لیٹ روک انت۔۔۔۔۔گاڑی موٹلانی رو ءُ آ انت۔۔۔مردمانی مُچّی انت۔۔۔مدامیں کوکارے اودا زندگ انت۔
اناگہ ء یک گونڈوے دومی گونڈو ء تیلانک دنت دومی گونڈو ماسی ءِ لوھیگ ءِ سرا کپ ایت لوھیگ شکون بیت۔ ماسی کوکار کنت۔۔۔ پاد کئیت گونڈواں تاچینیت بلے آھاں گپت نہ کنت ۔آ وتی دپ ء پچ کشّ ایت ھمدا زاہ دئیگ بندات کنت ۔۔۔گونڈوکوکار دیان ء رو انت دمکے ء اندر بنت۔
کُچک یے کئیت بُن ء رِتکگیں بانکلینکاں پہ لِلّک چِنان کنت ۔۔۔رؤت ھمدا نزّیکء کسانیں کنڈے ء ہو ر ءِ داشتگیں سِلّیں آپاں چلپّیت وتی تُنّ ء پروشیت۔۔۔پدا کئیت ماسی ءِ نزّیک ء وتی سرا ایر کنت واب کپ ایت۔
 ھمے کہ ہور گواریت ماسیءِ وابجاہ آپ ء پُر بیت ءُ آئی لوگ ء واب وتی جاگہ ء سر راہ دئیگ نہ بیت ۔پمیشکا ماسی دراھیں شپ ھمدا نِندایت۔
یک وھدے پیر ءِ مُنجار گوں پاد ءِ ژلانگوکاں پاد کئیت روت پیر ءِ دروازگ ء پچ کنت پُتریت ءُ آرا چہ تہا شپ بند کنت۔
ھمدا پاد برمشے بیت کچک وتی سرا چست کنت اے دیم آدیم ء بوہ کشّیتءُ پدا اے واب ءُ پرا واب بیت ۔ماسی اے دیم آدیم ء گِڈّیت یک وھدے چہ واب ءِ زور ء ھمدا وتارا دو تل کنت گشان ء سر کشّ کنت واب کپ ایت۔
سہب ء روچ ٹِکّ دنت تہاری دمک ء بُرّان کنت داں ماسی پاد کئیت لوھیگ ء سرا کنت روت وتی وابجاہ ءِ آپاں شلونچیت۔۔۔۔ پیر مردے سر کشّ ایت ماسی ء گوانک جنت ۔ وھدے ماسی چکّ ء ترّین ایت داں آ وتارا دمکے ء اندر دنت۔۔۔۔پدا ماسی چکّ ء ترّینیت داں دوشیگیں دراھیں گونڈو گوں سہریں دیم ،مود، مچاچ، بروانءُ کورویں چمّاں من ء چارگ ءُ کندگ ء انت ۔ پیر مرداوشتاتگ آھاں سکین دئیگ ءُ کندگء انت۔

						****



















ھُشکیں بینگ


	منی چماں چہ ازل ء روک مان نیست ات اے کوری ءِ گپ چہ منی سما ء پیسرئیگ ات۔برے یکے ء منی دست گپت ھلک ءُ بازاراں من ء گردینت پنڈاِت بلے من کدی دپ پہ ھبر ء پچ نہ کرت۔
مزنیں شہرے ء روچ ءُ شپ من نہ زاناں باریں کئی کئی لاپ ءِ والینگ ءُ چُلّ ءِ آس کنگ ء ھمک درء گشت پنڈاِت۔
یک روچے یکے ء منی دست گپت اے کشک ءُ پرا کشک بوت۔ سجّہیں روچ ءِ تگ ءُ تاچاں من نہ زاناں آرا چنت کلدار رس ات من جُست نہ کُرت۔۔۔۔؟شپ ء آئی من ء پرشتگیں دروازگے ء پترینت ءُ واپینت۔
شپ ءِ پاسے ء منی سرا دردے زرت ۔ درد گیش بوان بوت منی بے تاھیری گیش بوت ۔۔من پہ ناوسی اے دیم آدیم ء سرسر جنگ ء اتاں آ واب ات ۔۔۔یک وھدے آئی منی کش ء چہ واب ء بُست کرتگ منی سرا نُرنڈگ ء لگ ّات۔۔۔۔ من بے ترک ءُ توار بوتگ ء نشتگ گوش داشتگ ات ۔۔ آ نُرنڈاں نُرنڈان ء پدا واب کپتگ ات۔
شپ ءِ پاس جنزان بوتگ ات انت داں منی سرءِ درد کرار گران بوتگ ات ۔ یک وھدے من ماراِتگ ات کہ منی بے میمیں چمانی دیم ء اسپیتیں سا ھگے آیان ا نت۔۔۔۔اے مارگء من ء ھجکّہ کنان کرتگ ات ۔۔۔مدان مدان ء من کش ءُ گور ءِ ندارگاں گندان بو تگ اتاں۔۔۔۔۔چہ دروازگ ء ماہ ءِ رُژنائی ءُ استالانی برمش ماں منی چمّاں پُتراں بوتگ ات انت۔
آمنی کش ء وپتگ ات کم ّ کم ّ ء منی چمّ آئی بالاد ء گیشّینان ات انت۔ ۔۔۔
من ھمے جیڑگ ء اتاں کہ ایشرا پاد بہ کناں بہ گوشاں کہ منی چماں روک اھتگ انت ءُ من شپ ءِ اے پاسءُ ندارگاں گندگ ء یاں۔ بلے باریں پرچا من پرے گپّ ء اشتاپ بوھگ ء نہ اتاں۔ منی اندر ء چشیں جبزگے من ء سکین دئیگ ء نہ ات کہ من آئی واب ء پہ پروشاں۔۔۔پمیشکہ من بس اے دیم آدیم ء برے یک جاگہے وتی چمّاں سکّ دئیگ ءُ چارگ ء دلگوش بوھان اتاں۔
اناگہ ء آئی ھونارگے جت دومی دست ء لیٹ ات کلہے آئی چم پچ بوت انت۔ وھدے آئی من ء نندگ ء دیست تہ پہ زھرناکی جست یے گپت کہ تو ھما ایں نشتگ ئے ؟مرچی ترا واب چمّاں نیست۔۔۔۔؟؟؟
من پہ لپرزگی لُنٹ سُرینت انت ءُ گوشت کہ ھؤ !من ھما ایں آگاھاںءُ انچش مارگ ء یاں گوش ئے منی چمانی دیم ء اسپیتی یے آیان انت ۔ اے دمان ء من ترا، اے پرشتگیں دروازگ ء ، آزمان ء گوں ماہ ءُ استالاں گندگ ء یاں۔۔۔۔ 
منی گپّانی اشکنگ ء آپاد اتک نرنڈان بوت دراتک ڈنّ ء شت۔۔۔دیر گوستگ ات آ گار ات۔
یک وھدے بوت آ واتر اتک دروازگ ء پُترت داں انجیری شاھڑے ءِ جمک ء بستگیں بینگے گوں چانگ ء لونجان ات ءُ آرا گون ات ۔۔۔ رسگ ء گوں آئی بینگ منی کُٹّ ء ایر کُرت ءُ گوشت یے۔۔۔۔ بزور! اے بینگ ء بور۔۔۔ من چوناھا دیر انت اے بینگ دیستگ بلے چیر داتگ کسّ ء را نہ پیش نہ داشتگ گوں کسّ ء نام ھم نہ گپتگ۔۔۔۔ اے من بسّ تئی ھاترا چیر داتگ۔من کؤل کرتگ کہ ھما روچ ء تئی چمانی روک کاینت بینگ ء گراں کاراں ترا سوگات کناں ۔من بینگ ءِ چانگ اے دست آ دست کرت چاراِت داں ھُشک ءُ کلمپوگ انت ءُ آئی سرا بازیں مکسکے مرتگ کہ آیانی بانزل شپ اتگ رِتکگ انت۔۔۔۔ من دست زور پر دیان کرت داں بینگ ءِ جند مکسکاں باریں کجام کرناں وارتگ نوں آئی موم اوں پہک ء ھُشک انت۔۔۔۔
من لنٹاناں برت کہ لنٹان سکّ دیاں بلکیں بینگ ءِ تام منی لنٹاں لذّتے بہ دنت بلے ھچّیں تام ءُ لذّتے پہ چشگ ء پشت نہ کپتگ ات۔۔۔ڈنّ ء رُژنائی ودّان ات۔۔۔۔
من نہ اے پرشتگیں دروازگ ء زانگ ء اتاں ءُ نئے کہ لوگ واھند ء بلے اولی رندا من شپ ءِ زیبائی ء گندگ ء اتاں کہ آئی رنگ ءُ دروشم منی دیم ء  پدّر بوان ات۔
چارگ چارگ ء من ماران اتاں کہ آئی دیم سکّ کوھن انت ءُ آئی دیم ءِ کرچک انچش نزّ اتکگ کہ آئی رنگ ءُ سورت مانگیشّ اتگ۔۔۔۔ آرا بس سیاھیں تنکّیں پشک یے گورء انت کہ آئی سجّہیں جان چہ پشک ء ڈنّ زائرءُ درا اِنت ءُ گندگ ء آئی گور پہک ء ھُش اتگ انت ۔گورانی جاگاہ ء تہنا دو سیاھیں ٹِکّ پشت کپتگ کہ چہ پشک ءِ چیر ء گندگ بنتءُ آئی پہلونکانی ھڈّ مِکّ ء مِکّ ڈنّ ء انت ءُآ من ء گوشگ ء انت من اے بینگ باریں چنت زمانگ بیت تئی ھاترء پہازاتگ چیر داتگ بلے مکسکاں وارتگ۔۔۔۔ نہ زاناں من نوں چون بہ کناں۔۔۔آگلّوتگو اتءُ آئی سر جہل ات ءُ پشل پشلی ء گپّ ء ات ۔۔۔۔
منی دل ء وسوسے چِست بوھان ات ۔۔۔۔ یک نیمگے منی دل گِرّ بندان ات کہ کمّوکے انگتہ بینگ ءِ چانگ بہ پرنچ بلکیں نُکّ ءِ تام ءِ کساس ء ترمپے بینگ دربئیت ۔۔۔۔بلے دومی نیمگ ء تُرسے منی جان ءِ رگ ءُ بنداں جنان ات کہ ایشرا دپ نہ جن ئے کہ مارے ء وتی زھر ھمیشی تہا چنڈاتگ انت ءُ ایشرا زھرمان۔۔۔۔ 
آ اے دیم آ دیم ء دزموش کنان من ء گوشگ ء ات کہ درآیگ ءِ وھد ء من ء دست ء بہ گر بہ بر گوں کہ منی چمانی دیم ء ساھگے مانپوشان انت۔۔۔۔
چہ دروازگ ءِ پرشتگیں دریگاں مکسک بانزل جنان پُتران منی دست ءُ دیم ء لچّان ات انت ۔۔۔ مکسکانی ژونگگ منی گوشان پُتران من ء بے چاڑ کنان ات انت ءُ من پہ درآھگ روگ ء اشتاپ بُوآن اتاں۔

						****











گاریں ھستی


	من دیریں دریا ءِ لمبے ء وتی ماھور چیر کرتگ ات اناگہ دریا ء یک روچے ھار کرتگ ات کش ءُ گور ءِ لوگ ءُ ھلک دراہ ھار ء ملّ اتگ ات انت ۔ اے دمان ء من وتی کسان سالگیں بچّ ءِ درگیجگ ء ڈنّ ء جنگل ء شتگ اتاں کہ آپہ نازانتی اناگہ چہ لوگ ء دراتکگ ات آئی پد ءُ رند ھمانگو روگ ء ات انت ۔۔۔ 
شپ ءِ تہاری ء من وتی بچّ درگیتکگ ات کہ جاگہے بے سار ء کپتگ ات ءُ ھمودا کُلونز ات اینچو گریوگ ء آئی جان ءِ زِکت شتگ ات ءُ بے ھاٹیگیں ساھے مان ات یے ۔۔۔ 
داں من گونڈو درگیتکگ لوگ ء سر بوتگ اتاں آئی مات ء ھلک پہ کوکار سرا زرتگ ات ءُ پدا چُکّ ءِ گندگ ء انچوگل ء گنوک بوتگ ات کہ سر دراء وتی جیگ یے تل داتگ اتءُ کوکار کنگ ء ات۔ھلک ءِ دراھیں مردم ھمدا مئے لوگ ءِ دپ ء مُچّ ات انت ۔
دریا دیم ء اتکگ ات ھلک ءُ بازار ءِ مردم پہ ساہ ءِ رکّگ ء تگ ءُ تاچ ء ات انت ءُ ما ھمے رُمب ءِ پُشت ء گون کپان اتاں۔۔۔ چُک وتی مات ءِ بڈّا ات ءُ آ چہ ایدگہ تگ ءُ تاچاں بے کمار وتی چُکّ ءِ گل ءُ شادھان ات۔
شپ ھمے دِرک ءُ دوراں سہب بوتگ ات دریا پُشت ء کنز اتگ ات ۔۔۔ بازار لِچّ ءُ مین ات ھر کس راہ کنان ءُ وتی لوگاں وتارا گیگ کنگ ءِ جہد ء ات۔۔۔
منی دل ء پاد اتک کہ باریں رواں چاراں دریا کجا اوشتاتگ۔۔۔۔؟؟؟
 دریا ءِ لمب ء مردمانی مُچّی ءِ بازارے ات ۔۔۔۔ ھار ء بازیں چیزے دریا ءِ لمب ء لیپگ کرتگ پتار داتگ ات انت ھر کس ھمے پتاراں اے دیم آدیم کنگ ء ات گوش ئے وتی گاریں چیزاں شہازگ ءُ نزّ آرگ ء ات انت۔۔۔
گرداں گردان ء منی چم دریا ء کپت انت داں منی چیر کرتگیں ماھور ءِ بُوچّ ایر مُرتگیں چولانی سرا ترپّل انت۔۔۔ من ماں دیان کرت ءُ وتی ماھور گرّان ءُ کشّان کرت ۔۔ رؤکیں مردماں یک یکے اوشتان ءُ من ء چاران ات انت ءُ من ایوک ء گوں ماھور ءِ گِر ءُ کشّاں دلگوش اتاں ۔۔۔
ماھور چہ دریا ءِ لمب ء من کشّ اتگ تیاب ء آؤرتگ ات ۔۔۔ لہتیں کسان کسانیں ماھیگ ماھور ءِ چمّگاں اڑاتگ ات ۔۔۔۔۔لہتین ء ساہ داتگ ات ءُ لہتیں انگتہ پر پٹگ ء ات انت۔۔ماھور ء دگہ یک مزن گلّیں ماھیگے گپتگ ات کہ آ اسپیت اسپیت ات۔۔۔۔اے وڑیں اسپیتیں ماھیگ من بھ نہ دیستگ ات ۔
 ماھیگ زندگ ات ماھور ءِ تہا ریکانی سرا سِٹّ ءُ کپ ء ات ءُ انچوش سما بوھگ ء ات گوش ئے انگتہ آپ ءِ تہا گوازی کنگ ء انتءُ آئی جان ء دنزے ریک اوں نہ لچّگ ء ات۔ ۔۔۔ دراھیں مید ءُ ایندگہ مردم منی اے دیم آدیم ء مُچّ بوان ء پہ ھبکّہی ماھیگ ء چارگ ء ات انت۔۔۔ ھر کس گوشگ ء ات کہ اے وڑیں ماھیگ مابِھ نہ دیستگءُ نہ گپتگ۔ ماھیگ ءِ چمّ اے دیم آ دیم ء تچگ ء ات انت آ چارگ ءُ ساہ کشّگ ء ات۔
منی اے دیم آدیم ء مردمانی لشکرے مُچّ ات ۔ من ماھور ءِ اڑاتگیں کسانکیں ماھیگاں چہ ماھور ء گیشّینان ءُ تاپ دیان اتاں ۔۔۔ گپّ ءُ کوکارانی تہا کسّ کسّ ئیگی نہ ات۔
یک وھدے من چاراں داں پیر مردے ء اسپیتیں اسپ یے مہار انت کہ اسپ سک لاگر انت ءُ جان ءِ پوست یے جاگہ جاگہ ء لُڑ اتگ ءُ ریش انتءُ اسپ ھیسک انت دم کشّ یے سک دُراج انت پیر مرد چہ مُچّی ء وتارا گیشینان ء پیداک انت۔۔۔ پیر مرد منی گور ء اتکگ ات کہ آئی دپ ءِ آدگہ دراھیں دنتاں کپتگ انت بس دیم ء بُرزی دو دنتانے پشت کپتگ کہ آپ انت ءُ گپ جنگ ءِ وھد ء آ اے دیم آدیم ء سُر انت۔پیر مرد گپّ گپّ ء مُکّیت ءُ ھمے وھداں آئی دیم ءِ رنگ مٹّیتءُ مردم سُک سُک کن انت ءُ کند انت۔
آ مُچّی ء راہ کنان ء کئیت منی دیم ء اوشتیت من ء گوشیت ۔ منی چُکّ ء دیر ایں نادراہ انت من ء کوّاسے ء سوج داتگ کہ اسپیتیں ماھیگے ءِ زھرگ ء بیار من درمان جوڑ کنان ترا دیاں تئی چُک وش بیت۔۔۔۔ من ء سکّ دیرانت گردگ ھمے ماھیگ ء شوھاز کنگ ء یاں ھر روچ دریا ء گولاں میداں جست کناں دریا وردانی گورا رو ءُ آ کناں ۔۔۔۔ بلے اے ماھیگ ء گندگ ء یاں مرچی تئی ماھور ء گپتگ اگا ں تو مرچی منی اے گٹّ ء بہ گرئے ارزان بہ کن ئے گڈا منی ھست ءُ نیست ھمے اسپ انت تر دیان ئے منی گور ء دگہ ھچ پشت نہ کپتگ دراہ ھمے تگ ءُ تاچاں من ببا داتگ انت ۔۔۔من بے ترک ءُ توار آئی گپّاں گوشدارگ ء اتاں ءُ مُچّی ءِ مردم یک یک ء بے تواری ء راہ کپان ءُ روان اتاں ۔۔۔۔ ماھیگ اے دیم آدیم ء مردمانی نیمگ ء یک یکء چاران ات۔۔۔ اسپ ءِ دم کشّ دراج بوآن ات۔۔۔ 
ماھور منی لنککاں اڑ اتگ مان گیشّ اتگ ات منی چمّ چہ مُچّی ء ھما دیم دریا ء دلگوش ات انت کہ چہ چمّاں اندر بوآن ات ماھیگ ریکانی سرا سِٹّ ءُ کپ کنان ء پہ دریا ء روگ ء ات پیر مرد گریوان کوکار کنان ء ماھیگ ءِ پُشت ء تچان ات اسپ ءِ دورانی دنز ءُ گبار بُرز چِست ات انتءُ آزمان تامور بوآن ات۔۔۔ منی دست ماھور ء اڑاتگ ات انت ءُ منی کسانیں بچّ ھمدا ریکانی بگل ء پاد شپادی ء واب ات۔ دراھیں مُچّی ءُ کوکار دریا ءِ ریکاں ایر روان ات انت۔

							****









وھد ءِ کِشک


	آڈسّ ءُ نشان من دیر ایں گار کرتگ سراں سران برے اے مردم برے آمردم برے اے لشکر برے آلشکرءِ پُشت ء کپان بازار ءِ آجگاھاں مہلوک ءِ دور داتگیں سڑاتگیں سرتگانی تہا وھداں اے دیم آ دیم کنگ ء اتاں کہ بلکیں منی گاریں زمانگ ءِ وھد ءُ پاساں کسے ھمے سرتگانی تہا دور بہ دنت گوں بلے من ھر روچ پہ نا اُمیتی واترّ اتگ اتاں۔
یک روچے من آجگاھے ءِ سرا پٹّ ءُ ھنڈ ء مُشکول اتاں داں پکیرے چہ ھمدا گوست دور شُت چکّے ترّینت من ء چارات واترّ اِت۔آ اتک منی گور ء وتی دست ئے منی کوپگ ءِ سرا ایر کرت ءُ من ء گُشت باریں وتی دست ء بد ئے من چاران یے کہ من چیز ے گار کرتگ دیریں شہازگ ء یاں دست نہ دنت من ء رسگ ء نہ انت ۔ یک شپے من واب ء دیستگ کہ تئی دستءِ لکیرانی تہا من ء ھمے شہازگ ءِ کِشک دست کپ ایت۔
من پہ بے کماری وتی دست ھمائی نیمگ ء شہار دات آئی منی دست چارگ ء پیسر چُکّ ات پُشت ءُ دیم کرت پدا پچ کرت ھورت ھورتیں کِشکاں چاران بوت ءُ وت سرا جبڑان بوت۔گوں چونکی لنکک ء یک کِشک ئے آئی گپت یے ھمائی ء گران ءُ روان بوت داں دست ءِ پنجگ ء چے لکیر دراتک۔ پدا آئی وتی دست منی سرا سمار ات منی دست چُک ات ءُ راہ کپت۔
من پدا ھمے سڑاتگیں بوھانی تہا وتی گاریں وھد ءِ ھمک دمان ءُ ساھتاں اے دیم آدیم کنگ ءُ شہازگ ء مشکول بوتاں۔مُرتگیں پشّی یے ءِ ھُشک ءُ کلمپوگیں ڈونڈ من ء دست کپتگ ات کہ آانچو سڑاتگ ات کہ آئی نوں بوہ ءُ بسار پشت نہ کپتگ اتاں آ ٹُنگ ٹُنگ ات۔مکسک ءُ کرماں اوں وتی دلیکیم کرتگ ءُ وتی گین اش گپتگ شتگ ات انت۔
من ھمے پشّی ءِ کوھنیں ڈونڈزُرتگ ءُ چہ آجگاہ ء پاد اتکگ اتاں دور ءُ دراجیں کِشکے گپتگ ات کہ آ کشک پلّےء پُترتگ ات کہ اودا جنگلے ات بُرز بُرزیں درچک گوں آزمان ء ھمسر ات انت من چہ ھمے درچکاں یکے ءِ ساھگ ء نشتگ دمے بال ء کنگ ء اتاں داں من ء وسوسے زوران بوت کہ من وتی زندمان ءِ ماہ ءُ روچ ءُ سال ھمے رنگیں جنگلے ء ھمے وڑیں بُرزیں درچکانی تہا یک درچکے ءِ بُن ء کلّ کرتگ ات انت کہ آ وھداں اے درچک نوک نہال بوتگ انت من ایشانی کلّ کنگ ء گون بوتگاںءُ پہ چیروکائی درچکے ءِ کلّ ءِ تہا وتی وھد مان کرتگ بار داتگ ات انت۔
نوں من ء سما کپگ ء ات کہ ھمے پکیر یک رندے منی واب ء اتکگ ات کہ مرچی منی کِرّا اتکگ ات۔آئی منی دست ءِ لکیرچاراِتگ ھمے راہ ءُ در ءُ دیوالانی سوج من ء داتگ ات انت ءُ مرچی آئی روگ ء  پد من نہ زانگ ء اتاں کہ پہ چونی وت سرا وت من راھے گپتگ ات داں ھمدامنی سرکپتگ ات۔
بُرز بُرزیں درچکانی جنگل ء من پہ اگولی اے دیم آدیم ء ھما درچک ء شہاز گ ء اتاں ۔۔۔ دراھیں درچک یک رنگ ءُ یک کساس ئیگ ات انت۔۔۔ ھمک درچک ءِ ساھگ ء من ء مردمے ءِ اوشتگ ءِ سما بوھگ ء ات ھمک نیمگ ء من وتی دیم دات آھاں پہ من بیڑ بست ءُ من ء تاچینت ساھگ چیر دات انت۔۔۔۔ چہ ھمک درچک ءِ کِرّا کہ من گوستاں تہ من ء گُمان بوت کسے اشتاپ اشتاپ ء منی پُشت ء پیداک انت۔۔۔ من ھردیں کہ چکّ ترّینت چارات داں ھما ساھگ انت ءُ ساھگانی کشاں اوشتاتگیں مردم انت گوش ئے ھمودء سنگ سیاہ انت۔
منی سر ڈمبرتگ ات من وانگ ءُ ھیران اتاں نہ زانت کہ چون بہ کناں؟کسے ء را جُست کرت ھم نہ کت کہ بہ گوشاں ھما درچک کجام انت ۔۔۔۔
 اینکس اے سر ءُ آسر ءِ گردگ ءُ پدا تُرس ء منی سر ڈمبرتگ پِربوھگ ء نہ ات جان ءِ زِکت ءُ ھاٹیگ ھم ھلاس اتءُ دل ھم ایکیم بوھگ ء  نہ ات۔منی ھیال ء درچکانی بُن ء اوشتاتگیں مردم ،درچک ءُ ساھگ من ء کلاگ گرگ ء انت ءُ پمن کندگ ء انت۔
کسے ءِ گوانک ءُ توار منی گوشان کپتگ ات دراھیں نیمگاں چاراتگ ات بلے کسّ نہ د یستگ ات۔من سرگردان اتاں۔۔۔ بازیں گپّ ءُ ھلوتے منی گوشاں پُتران ات بلے کسّ گندگ نہ بوت۔
 چپّیں نیمگ ء درچکے مِکّ ات منی چمّ ھمارا سکّ ات انت ءُ من ء گمان بوھگ ء ات کہ اے دراھیں ھلوت ءُ سُک سُکاں ھمے درچک گوں من کنگ ء انت بلے من آئی زبان ء پوہ بوھگ ء نیاں۔۔۔منی چم سکّ ات انتءُ من جیڑگ ء اتاں داں بلاھیں زرمبش ءُ توارے بوت ۔من چاراں داں ھمے درچک چہ روتگاں دراتکگ ءُ دراج ء دراج کپتگ۔
 ھمے وھداں بازیں مُرگے ء بے ترک ءُ تواری ء وتی بانزل پچ کرت انت بال کرت کہ آھاں چڑکہ نہ کرت ءُ جنگل ءِ بزیں درچکانی تہا گار بوت انت۔مُرگانی لُڑاتگیں کُدو اے دیم آدیم ء شنگ بوت انت۔
منی سرا بلاھیں شاھڑے کپتگ ات من چیرا چیرترّ اتگ اتاں۔۔۔ پشّی ءِ ڈونڈمنی کوپگانی چیرا چیرترّاتگ ات آئی ھڈّ منی کوپگاں پُتران ات انتءُ ھمے شاھڑ ءِ کنٹگ منی جان ء جِکّ لگّگ ء اتاں۔ منی جان ھون ءُ ھونریچ ات۔
ھمے دمانء درچک سرجمی ء ھُشک ترّاتگ ات کش ءُ کِرّاں مُرگ سوت جنگ ء ات انت موسم مٹّ اتگ بہارگاہ بوتگ ات۔۔۔ کپتگیں درچک ءِ روتگانی تہا من وتی کلّ کرتگیں وھداں گندگ ء اتاں کہ مزنیں شاھڑے ءِ کنٹگاں گوں مانگیشّ اتگ ات انت ءُ وتارا گیشّینگ ء ات انت۔منی جانءِ ھون راہ گران ء کپتگیں درچک ءِ مزنیں کلّ ءِ تہا پِٹّ پِٹّ ء کپان ات انت۔پشّی ئے ھمے ھوناں چٹّگءُ من ء چارگ ء ات۔

						****		















اِستال


	استال چہ ھمک نیمگء سدان پہ یک دومیگ ء بیڑ بندان ات انت من وتی لوگ ءِ کش ء نشتگ ندارگ ء اتاں ادء آھگ ءُ رسگ ء ِ وھد ءُ پاس من ء یات بوھگ ء نہ ات انت۔
من لوگ ءِ اندرء کپتگیں چہ وتی گونڈو ءِ بے زکتیں جون ء بے سما ءُ بے کمار اتاں کہ دمانے ء ساری آئی منی چمانی دیم ء دستُک ءُ پادُک جتگ ات ءُ نوں آئی ارواہ ء بال کرتگ ات۔۔۔۔آ بے تِرک ءُ توار ءُ بے سُر ءُ پُر ء لوگ ءِ لاپ ء ایر ات۔چاگرد بے تواری ءِ آماچ اتءُ ھچ وڑیں ساھدارے ءِ برمشءُ چِڑکہ یے نیست ات۔ نے کُچکے ء چانگ ات نے کُروسے ء بانگ دات۔ کش ءِ پیریں ھمساھگ ءِ اوں شاھکارگ ءُ کُلّگانی توار بند بوتگ ات انت کہ مدام ھتب یے سرا زرتگ ات۔
استالے سستگ منی دیم ء زدگی کپتگ ات۔ من دست دور داتگ ات انت داں ھمیشی تہا من وتی گونڈو ءِ ٹہک ءُ کندگانی تواراں پدرھینتگ ات من پہ گلے انباز پچ کتگ ات انت کہ آمنی بگل ء کئیت بلے آئی کسانیں برمشے داتگ ات ءُ بال کرتگ ات پدا شتگ آزمان ء وتی جاگہ ء اوشتاتگ ات۔من گریوگ ء اتاں۔۔۔۔بازیں استالے منی اے دیم آدیم ء کپان ءُ ساہ دیان ات انت۔
شپ گیش تہاربوتگ ات چم پہ چم ء گندگ نہ بوت۔۔۔آزمان ءِ دیم ء استالانی لشکر کمّ ترّان ات انت۔
پیر مردے ء سیاھیں ھرے گون ات مُردگیں استالاں چِنان ءُ لچ ء مان کنان ات آئی من ء دیست تہ ھجکّہ ءُ ھجالت بوت۔۔۔ ھر ء تراس کرت شپ ءِ تہاری ء دورجنان ء ھر گوں لچ ء گار بوت۔
پیر مرد منی کش ء اوشتاتگ منی سرا ھِژم گپتگ ات کہ تو منی چِتگیں استال ءُ دست ءِ ھر گوں بار ء گوازینتگ انت۔۔۔۔۔ اے شپ ءِ تہاری ء من نوں کجا دیم ء بہ دیاں ءُ ھر ء گوں بار ء در بہ گیجاں۔۔۔؟؟؟ من ھچ نہ گُشتگ ات ءُ زمین ء کُرونڈگ ء اتاں۔
کسانکیں استالے منی پادانی دیم ء زدگیء کپتگ ءُ تلوسگ ء اتءُ گوشگ ء ات کہ اے مرد دُزّےءُ شیتانے۔۔۔۔دراھیں جنگ ھمیشی پاد کرتگ انت کہ استال بِہ مر انت داں من اِش بِہ چِناں بہا بہ کناں۔
پیر مرد کوکار ء ات۔
منی گونڈوءِ بے زِکتیں جون ء کُچکے چیلینگ ءُ ورگء ات۔۔۔ دورکروسے وتی بانزلاں تراپینگ ءُ بانگ دئیگ ء ات۔


						****




























اِنسرتگیں بازار


	شپ تہار ءُ لُنج ات انت آیاں نِشت دیھ،بلاہ ءُ اژدھایانی کسّہ جت انت۔ کسّہ کہ دیم ء روان بوت انت من چہ تُرس ءُ بیم ء دیم ء کِنزان بوتاں جان ءِ گوشت گزّ گزّ ء ایر رِچان بوت انت۔دراھیں مردم یک یک ء پاس پاسے ء چہ دیوان ء پاد آیاں روان دیوان ء پروشان بوت انت ءُ وتی وتی گندلاں وپت انت۔ من دراھیں شپ اے دیم آدیم ء آ لیٹ جت بلے واب نیاتک۔ھمے کہ چم دو تل بوتاں گمان بوت داں ھمیش انت پمّن وتی نِیش اش کشّ اتگ زبانک دیان پیداک انت ءُ نیشاں منی جان ء ایر دیان انت۔تاب تاب انت دپ اش منی پونز ء سکّ انت منی دم پشت کپگ ء انت۔۔دراھیں شپ ءُ روچاں ھمیشانی تُرس ءُ بیم منی جان ء اتءُ زند سرجمیں تُرسے جوڑ بوتگ ات۔
اگاں راھے ء شتاں تہ گمان بوت ھمیش انت منی پُشت ء شیپ گران ء پیداک انت۔۔۔۔نندگ نندگ ء وت سرا وت من پچ لرزاتاں اے دیم آدیم ء چارات داں ھچ نیست۔ برے برے گمان بوت کہ من گنوک بوھگ ء آںءُ من انچوش ماراِت کہ دراھیں مردم منی گنوکی ء سرپد بوآن انت ءُ ھر کس شکّی ایں نگاھے منء چارگ ء انت۔۔۔ راہ ء روگ روگء من وتی پاد چنڈ ات ءُ تتکاں۔ بلاہ بلاھیں دور جت داں مار لگت مہ بنت ءُ گوں منی پاد گاں مہ اڑ نت وتارا گوں منی پاداں لوپ مہ کن انت مہ اڑین انت من ء مہ ور انت۔پمیشا ھر وھد ء راہ ء گیشینان گیشینان ء شتاں۔
ھمے بازیں جیڑگاں نوں امروز ءِ ھمک ندارگ پمّن لوپ لوپ بوتگ ات ھمک کِشک ءُ راہ ء منی پاد اڑاتگ ات انت ھر نیمگ ء چم شانک دات انت داں دیھ، بلاہ ءُ اژدھایانی دپ پہ منی پِلکّگ ءُ ایر کشّگء پچ انت۔برے برے منی بدن ء دردے مان کپت کہ من ء سکّ توراِت یے۔من دل داشت نہ کت گوں ھر کس ء کہ کسّہ آرت آھاں پمّن کندات ءُ من ء کلاگ گپتءُ گوشت اش نوں تو سکّ گنوک ئے۔۔۔گُڈّی ء من وتی گنوکی زرتگ ات ءُ نشتگ اتاں ۔تُرس ءُ بیم یک پیم ء منی جان ء ات۔
زمانگ گوست بدل بوت ءُ دگہ زمانگے اھت۔چوش بوت کہ زمستانیں سیاھیں چلّگے ء مئے ھنداں ھارے کپت ھار ء دراھیں ھلکءُ میتگ پتار کرت کُچّے ء بار دات انت۔ زمستان ءِ اے سیاھیں چِلّگ ء مردم ،مال ،دلوت،مُرگ ،مُوردراہ بزّگ بوت انت تچوکیں آپ بست ءُ برپ بوت انت۔۔۔ ھار ءِ لہتیں روچء رند وڑوڑیں لُولک ءُ جُوجک چہ پتارانی چیر ء درآیان بوت انت۔آیانی پُشت ء لشکر لشکر ء مار درآیان اے دیم آدیم لوپ لو پ ءُ شُول کشّان بوت انت۔ ھار ءِ پتاراں بار گپتگیں ھلک ءِ مردم سرجمی ء تُرس ءِ آماچ بوت انت۔۔۔۔ ترس ودّان ودّان ء دراھانی ھاتر ء راہ ءُ در لوپ لوپ بوت انت۔چہ ھمک نیمگ ء وڑ وڑیں پُونشگ ءُ تواراں مردم گُڑینت انت ۔مارآں بازیں مردمے وارت ءُ کبر ء رسینت ۔
تُرس ءُ بیم ودّان ات۔یک شپے مارے ء پہ منی ورگ ء جہہ جت چہ تُرس ءِ ھول ء من سِنگے چِست کرت ءُ مار ء را جت پدا تتک ءُ شتاں۔ایندگہ روچ ء اھت ھما جاگہ چارات داں مار ھمودا چلّ ترّ اتگ چپّی لاپ ء کپتگءُ لہتیں مکسک مار ءِ ڈونڈ ءِ سرا نندگ ءُ پاد آھگ ء انت۔من دل ء سکّ گل اتاںءُ تُرس چہ منی جان ء دراھتگ ھلاس بوتگ ات۔چِد ءُ رند کجا کہ من مارے بہ دیستیں چونیں اوں مزنیں مارے بہ بوتیں چہ دراھاں پیسر من پدائے کپتاں تاچینتءُ جت ۔نوں وڑ وڑیں مار منی چگلانی آماچ بوت انت۔منی گندگ ء ھلک ءِ مردماں دلے مان کپت ۔۔۔۔ھمک نیمگء مردم تچگ ءُ مار درگیجگء ھونڈ پہ ھونڈ ات انت۔ نوں ھر وڑیں مارے کہ مردمانی دیم ء کپت پدا نہ شُت۔ تُرس ءِ نادراھی ھلاس بوتگ ات کور ءِ پتارداتگیں ھلک پدا نوک بوان ات ھلک ءِ مردم پدا شپ ء نندگ ءُ شادھانی کسّہ جنگء ات انت۔۔۔۔ من اوں دیوان ء نشتگ کسّ یے بندات کنگ ء کمرزانی ئے بستگ اتء ھلک ءِ مردم نشتگ منی کسّہ ءِ گوشدارگ ء وداریگ ءُ دلگوش ات انت۔ 

						****	


























ریکانی جُمپ


	من وتی کسانی ھمے کوہ دیم ءِ بُرزیں ریک ءِ پُشت ء گار کرتگ ات ۔۔۔۔دراھیں ھمراھاں من ء یلہ داتگ وتی وتی ھلک ءُ لوگاں شتگ ات انت ۔۔۔۔ من ایوک نشتگ ریکاں پہ بے سمائی چہ لنککانی شماں اے دیم آدیم ء گیچن کنگ ء اتاں داں روچ چہ کوہ ء آدیم بُڈّ اتگ ات ۔۔۔ چہ کوہ ء جہل کپگ گران بوتگ ات ھر گور ء تہاری ء مانشانتگ ات ۔من تہاری زرتگ ات ءُ ریک ءِ دل ء وتارا دراج کرتگ ات کہ شپ ء گوازیناں باندا رو چے درکئیت پدامن وتی کسانی ء شہاز کنان ء درگیجاں لوگ ء رواں۔۔۔ اگاں اے وڑ ء لوگ ء بُرواں منی پِسّو من ء چہ لوگ ء گلّینیت ءُ پدا منی ماس نان نہ وارت وتارا لنگڑ کنت۔ھمے شپ ء باریں منی ماس پہ چونی گوازین ایت۔۔۔۔؟؟؟
اگاں من برے برے شپ ء لوگ ء نہ شُتاں تہ منی پِسّو ء من ء ھچ اے جُست نہ کرت کہ شپ ء کجا بوتگ ئے چے کرتگ پرچا نیاھتگ ئے۔ ھمے کہ من لوگ ء شتاں آئی ٍپمّن مُج اتگ ات۔۔۔۔ بلے منی ماس ء مدام پہ چیروکائی من ء جُست ءُ پُرس کرت من ء بگل ء کُرت نِشت ءُ گریت۔
اے کوہ دیمگ ءِ ریک چہ ھلک ء سکّ دور نہ ات ۔شپ ء من ھمدا وپتاں اے شپ ء وڑوڑیں واب دیست۔۔۔یک پاسے ء من وتی ماس ءِ گوانک ءُ توار اشکتاں کہ منی نام ء گِرگ ءُ گوانک جنگ ء ات من ستر دپ پچ کت آئی گوانکانی پسّہ بہ دیاں بلے منی توار نئے آرا سر بوت ءُ نئے آئی من ء درگیتک کرت ھمے وڑا من وتی شپ گوازینت شپ کرت۔
ایدگہ روچ ء وھدے منی چم پچ بوت انت داں ادا کہ من وپتگاں ھمے کشگ ء بلاھیں رسترے ءِ پد انت کہ ھمے ساھت ء نوک چہ ھمدا گوستگءُ نودانی نمب جتگیں ریک ءِ سرا آئی پد ءُ رند ساپ ساپ گندگ بوت انت ۔ٍٍٍٍٍٍٍٍٍٍٍمن پدا ریکانی گیچن کنگ ء گلائیش بوتاں من ء ھچ دست نہ کپتگ ات ءُ منی سرجمیں کسانی ھمے ریک ءِ تہا گار بوتگ ءُ من پیر بوتگ اتاں۔
یک وھدے منی سر وتی ھلک ء کپتگ ات داں دراھیں ھلک بانڈمے جوڑ بوتگ ات روکپتی نیمگ ءِ دراجیں کور گوں بزیں گیڑ ءُ پیشاں آس کپتگ ھلاس بوتگ ات کور سرجم ء ھُشک بوتگ ات۔مئے کُڈّو ءِ جاگہ ء پُرانی دیریگیں کوھنیں نکش پشت کپتگ ات انت ۔۔۔۔پُرانی جند گوات ءُ ھوراں ھلاس کرتگ بُرتگ ات انت۔سنگے ءِ کش ء منی ماس ءِ رُوسّ اتگیں سواس ءِ تاھے چپّی ء کپتگ ات۔
ھلک ء ھچ ساھداری ترک ءُ توارے نیست ات لہتیں وھدیگیں ھڈّ ءُ ھوڑ اے دیم آدیم ء شنگ ءُ شانگ ات انت ۔۔۔۔ ھلک ءِ ھما چاہ کہ اودا مردماں چہ دُور ء اھتگ پہ وت ءُ وتی ساھداراں آپ کشّ اتگ بُرتگ ات بار گپتگ ات آئی جاگہ ء کسانیں کنڈے پشت کپتگ ات کہ کوھنیں ھوراں آپے داشتگ ات ءُ ھمایانی نکش است ات انت۔
ریک ء منی کسانی ایر بُرتگ ات ءُ من پیر بوتگ اتاں۔۔۔ھر روچ شت ھلک ءِ بانڈم ءُ نکش اے دیم آ دیم ء زیارت کرت انت۔ریک ء را مدام اے دست آ دست ء لیٹینت ءُ وتی کسانی ءِ پُولگ ءِ جہد کرت بلے بے سوب اتاں ءُ دل اوں ایکیم بوھگ ء نہ ات۔
نوں منی جان ءِ زِکت ءُ ھاٹیگ شتگ ات ۔۔۔۔جہل ء مزنیں کِشکے جوڑ بوتگ ات وڑوڑیں مردم رو ءُ آ کنگ ء اتاں مئے ھلک ءِ نکش ءُ نشاناں لوڑینان ءُ پہ وت نوک نوکیں جاگہ بندان ات انت ۔۔۔۔ من کسّ پجّہ نیارت آھاں من ء نزّیک ء روگ ء نہ اِشت ۔
منی چمّانی دیم ء بسّ ھمے ندارگ ات انت گوات ء ھر روچ کشّ ات ریک بُرت ءُ پدا دگہ گواتے ء ریکانی جُمپ بُرز کرت ۔۔۔ من وتی پیری زرتگ ات ءُ ھمے ریکاں گیچن کنگ ء اتاں۔

							****



























لیگاریں چاڑ 


	من نشتگ اتاں کہ دروازگ پچ بیت من تہ ء پُتراں۔دیر ایں من ھمدا نشتگ اتاں۔ یک وھدے من سما کرت داں منی کش ء نشتگیں مردم گِڈّگ ء انت ۔آئی دپ ءِ گجّ یلہ انت کہ چہ زنوک ء جہلاد بوآن انتءُ آئی ڈڈّر ء میسّینان انت۔منی چمّ آرا سکّ ات انت داں آ پچ لرزات پہ ھبکّہی اے دیم آدیم ء چارات یے پدا پہ اشتاپی پاد اھت ڈنّ ء شُت ھوکارگ ء لگّ ات۔چہ کش ءِ کوٹی ء لہتیں مردماں سر کشّ ات آرا چارات پدا گوں مُج اتگیں دیماں ھمینگو تُک اش کرت ءُ کوٹی ء پُترت انت کوٹی اِش چہ تہا بست۔۔۔آ ھمودا ھوکارگ ء ات۔
پیر زالے اھت کہ آرا بنڈلے کلیت دست ء ات آئی پمّن شہار دات انت ءُ گوشت یے بزور اے کوٹی ء ِ کبل ءِ پچ بکن کہ من ایشی پچ کنگ ء نہ زاناں ۔۔۔ من کلیت زرت انت۔ کلیتانی زورگ ءِ وھد ء منی چمّ آئی دستاں کپت انت کہ آئی ناھُن مزن انت ءُ ناھُنانی تہا سیاھیں چِلّ زائر انت۔۔۔کُبل انچش زنگ کپتگ ات کہ گوش ئے سال گوستگ انت اے کُبل کسّ ء دست نہ جتگ۔
من کلیت زُرت انت ھمے دروازگ ءِ کُبل ء پچ کنگ ء گلائیش بوتاں داں کشّ ءُ کِرّانی کوٹی آں چہ مردم سر کشّگ من ء چارگ ءُ وت ماں وت ء ھلوت ءُ سُکو سُکوکنگ ء انت۔
پیر زال ء من ء چاراِت پہ بچکندگی گوشت کہ من ء سی سال انت رواں کایاں ھمے دروازگ ء پچ کناں ننداں بلے تنی وھدی من وت اے دروازگ ءِ کُبل ءِ پچ کنگ ء نہ زاناں ستر ھیل کناں پدا بیھال باں۔۔۔۔ھمک روچ من ارادگ کناں کہ مرچی من وت ایشی کُبل ء پچ کناں بلے ادا کہ رساں تہ منی ھوش گردیت ءُ منی سر پِرنہ بیت۔
من کُبل پچ کرتگ ات ءُ پیرزال ء کنداتگ گوشتگ ات کہ تو وا بلدئے۔۔۔۔
دروازگ پچ بوتگ ات آئی منی دست گپتگ من ء کوٹی ءِ تہا برتگ ات۔ پترگ ءِ وھد ء آئی من ء کوھل کرتگیں بانکلینک داتگ ات بانکلینک منی دستان ات انت داں پیر مردے کوٹی ء پُترتگ ات ءُ منی سرا ھِژم گپتگ ات کہ تو نشتگ گوں منی جنین ء وتی دیم ء سیاہ کنگ ء ئے ۔۔۔؟؟؟ آئی پمّں بلاھیں زبانے کشّ اتگ ات۔نہ بوت کہ من گپّے بہ جناں تہ پیر زال ء گوشت بِلّ اے سیہ رو ءِ گپّاں ایشی آدت ایں ھر کس ادء کئیت اے چم جہل وتی تہلیں گپّاں جنتءُ پدا واب کپ ایت ۔۔۔۔نام ء اے وا چوناھا منی مرد انت بلے اے دیری زمانگاں مُرتگ۔ من ء ھچ گشت نہ کنت دگراں کہ گندیت چمّے درکاینت۔
پیرا مرد ھمدا تچک بوتگ دمانے ء رندواب کپتگ ات منی چمّ ھمارا سک ات انت ءُ ّمن ھمائی ء چارگ ء اتاں داں من ء گُمان بوت کہ پیر زال راست گوشیت اے راستی ء مردمے نہ انت گوش ئے ڈونڈے ایر انت سڑاتگ بس ھڈّے پشت کپتگ انت۔
پیرا زال ءِ لیگاریں دست منی بدن ءِ وابیں رگاں زندگ کنان اتاں منی دلگوش چہ پیر مرد ء ٹگلان ات ءُ پیر زالءِ بدن ء ایر کپان ات۔۔۔ دیمء جُلگہیں بازارے ءِ مُچّی گندگ بوھگ ء ات کہ دراہ اشتاپ اشتاپ ء روگ ء ات انت۔۔۔۔ڈنّ ء بازیں مردمے ھوکارگ ء ات کہ رؤکیں مردم ھماھاں چاران ءُ ھوکاران ء روگ ء ات انت۔ ھر کس ء بہ دیستیں داں ھو کارگ ء انت۔۔۔دروازگ چہ تہا کُبل ات دروازگ ءِ کلیت من ء گون اتاں ۔۔۔۔ منی سر ءِ ھوش گشتگ ات۔ من دروازگ ءِ پچ کنگ ءِ رِپک شمشتگ ات ۔
پیر زال ترہ اتگ پیر مرد ءِ مُرتگیں بگل ء واب کپتگ ات ۔۔۔۔ منی دل بد ات ءُ من ھمے کوٹی ءِ تہا شانگ ء اتاں ۔۔۔پیر زال شتگ پیر مرد ءِ بگل ء پُترتگ واب کپتگ ات۔

							****



























نیِلّیں اسپ


	مزنیں جگّا جگّا ءُ گلگشگ یے ات ۔من چہ واب ء جہہ سرّات ڈنّ ء دراھتاں داں نیلّیں اسپے لُوچ ء اوشتاتگ نئے جُلّ ءُ گندل ءُ زینے پِرانت نئے کہ واگ ءُ لگامے سرا است ۔
من بے انان اتاں کہ کسے ء من ء بگلاں گپت چِست کت ھمے لوچیں اسپ ءِ سرا نادینت۔ اسپ ء چکّ ترّینت من ء چارات ۔ اسپ ءِ چارگ ء من ء گُمان بوت کہ اسپ نُسکندانت۔آئی پدا گردن ترّینت دیم ھمانگو کرت داں منی چم کپتاں کہ چہ آئی بُکشاں ءُ گردن ء ھید جہلاد انت۔
مرد ء اسپ ء را چابُکے جت اسپ پچ لرزات ءُ گوں ھِژم ء دست چِست کرت انت ءُ دوراں بوت۔من کوکار کرت وتی دست اے دیم آدیم ء دور دات انت کہ وتی دستاں جاگہے بہ اڑیناں داں مہ کپاں بلے دراہ لوچ ات دست اڑگ ء نہ ات انت ۔ھمے کوکار ءُ دزموشاں یک وھدے منی دست آئی گردن ءِ بُکشاں کپت انت تہ آئی شِدگ بُرز بوت انت۔آئی گِر ءُ دار چہ منی وس ء ڈنّ ات۔
جنگلے ء آئی دراجیں کِشکے گپتگ روان ات پُشت ء گبارانی توپانے چِست بوآن آزمان ء مان پوشان ات۔دیریں پندے ءِ جنگ ء رند اسپ ءِ دم پشت کپان ات منی چمّانی دیم ء بزگیں جنگلے رُدان ات کہ اوداوڑوڑیں مُرگ نِندگ ءُ پاد آھگ ء ات انت آھانی وڑ وڑیں بولی آں چِری چِری منی گوشاں کپان ات انت۔ جمبرے ء بستگ انت کہ ھمک دمان وتی رنگ ء مٹّ کنان ات۔
روگ روگ ء جنگل ھلاس بوتگ ات منی چم بازارے ء کپتاں ۔ اسپ ء دیم ھمے بازار ءِ نیمگ ء داتگ روان ات۔منی سر ھچ پِرنہ بوھگ ء ات کہ اے چونیں جاگہے ءُ چونیں بازارے ء من روگ ء یاں۔
اسپ دمکے ء رس ات داں گامانی شہارے نِزور ترّ ات انت ۔۔۔بازار ءِ ھمک دمک ء نیلّیں اسپ اوشتاتگ ات انت ۔دراہ نُسکند ات انت منا ھمے سما بوت کہ اے منی گِندگ ء نُسکند انت۔ یا وا بہ گندئے سکّ آباد ءُ سیر لاپ انت۔منی چم وتی بدن ء کپت انت داں من پہک ء لوچاں منی جان ء ھچ نیست ۔
اسپ شُت شُت کُڈّے ءِ دپ ء اوشتات داں پیر مردے دراھت۔من چارات داں اے ھما مرد ایں کہ من ء بگلُکاں گپتگ اسپ ءِ سرا نادینتگ ات یے۔ آئی پہ زھرناکی من ء گُشت کہ تو وا اے اسپ ءِ دراھیں پہلونک پروشتگ انت۔۔۔؟؟؟ 
من چاراِت داں اسپ ءِ چمانی ارس یلہ انت اے نیلُیں اسپ سبز ترّ ان انت۔۔۔۔پیر مرد ء من ء تپرے دات ءُ گوشت کہ ایشرا بُزور وتی گردن ء بِہ جن۔۔۔ من لرزینگ ءُ درھینگ ء اتاں ھیران اتاں کہ اے مرد پرچا من ء وت کُشی پرماھگ ء انت ۔
زھمے آئی مُشت ء ات ءُ آ گوشگ ء ات کہ اگاں تو وتی گردن نہ جت گڈا من تئی سرگ ء دو کپّ کناں ۔۔۔۔مرگ سرا اوشتاتگ ات من ء گیر اھت کہ من وابے گندگ ء بوتگ اتاں ھمے جگّا جگّا ءُ گلگشگ ء جہہ سِرّاتگ اتاں واب پرشتگ ات ۔ من واب ءِ جند شمشتگ ات بس ھمینچو یات آھگ ء ات کہ مرد ء پہ بے انانی من ء اسپ ءِ سرا نادینتگ ات ءُ اسپ ء را چابُکے جتگ ات داں منی سر ادا کپتگ ات۔
مرد ھما وڑا چو ملکموت ء منی سرا اوشتاتگ ات ۔بازار ءِ دراھیں اسپاں دپ یکّے کُرتگ شِدگ ء ات انت۔۔۔من ء سما بوت کہ اے اسپ دراہ یک رنگ ءُ یک ذات انت کدّ ءُ بالاد اش اوں یکّ انتءُ من ء اے اوں گمان بوھگ ء ات کہ اے بازار ء بیدِ اے پیریں مرد ء دگہ ھچ بنی آدمے نیست۔
منی لُوچیں جان ءِ ھید یلہ ات انت ۔مرد ء منی دست ءِ تپر پچ گپتگ ات ءُ دگہ نیمگے دور داتگ ات ءُ آئی وتی زھم زرتگ وتی سینگ تل داتگ ات منی چم درآھگ ء ات انت۔
اسپانی سر جہل ات انت ءُ آ ترہ اتگ مئے اے دیم آدیم ء اوشتاتگ ات انت ۔
مرد گوں تل داتگیں سینگ ء ھمے پرشتہ پہلونکیں اسپ ء جمّاز بوتگ راہ کپتگ ات من ھمدا اوشتاتگ دنز ءُ گبارانی تہا گار اتاں۔
چہ دور ء دنزے چِست ات ھمینگو پیداک ات نزّیک ء رستگ ات داں اے پدا ھما مرد ایں دگہ نیلّیں سیاہ لپونزیں اسپے ء جمّاز انت۔اسپ زِین ءُ رکاب ات سمبہینتگ ات۔آئی اسپ ءِ زین ءُ رکاب ءُ لگام بُتک انت اسپ یلہ دات ھمینچک ء اسپ یلہ بوتگ ات دپے منی گردنء سکّ داتگ ات من ء دو ر مانشانتگ دور داتگ ات ءُ من ھمودا دو تل بوتگ اتاں۔ پیر مرد ء مزنیں آسے روک کرتگ منی جان ءِ سِیرگیں گوشتاں ھمے آس ء پاشینگ ءُ ورگ ء لگّ اتگ ات۔اسپاں دپ یکے کرتگ شِدگ ء ات انت چہ آس ء آدیم کمے گِستا ھما نیلّیں پرشتگ پہلونکیں اسپ کپتگ ات زنڈیں نپس کشّگ ء ات آئی چمّ درگُڑاتگ ءُ پہلونکے دراھتگ ات انت۔

						****



















آس 
 


	اے مرد ء گوں اسپیتیں رِیشاں مہ چار اے انگتہ ھما کسانی ءِ تب ء گُلائیش انت۔۔۔۔ھاھاھاھا۔
بِل اے پیر مرد ء۔
تو اے مرد ء پجّا کارئے؟
انّا۔۔۔من ء یات نہ بیت کہ من اے مرد ء بہ گنداں۔
آئی وتی سر جہل کرت ءُ پدا آس ءِ روک کنگ ء گلائیش بوت۔
کسے ء آئی دست ژپّ ات آرا پُشت ء کشّ اتءُ گوشت یے۔
تو زاناں وشّ نہ بئے کہ انشپی ما ھمدا ساھتے سرا ایر بہ کناں بوسپاں۔۔۔؟؟۔۔۔۔؟؟؟
تو زان ئے اے بازار ءِ مردم آس ء بہ گند انت ھمے دمان ء مارا چداں گلّین انت۔۔۔بہ گندئے پدا اے دمگ ء مارا بُوجگ ء مئیل انت۔
آئی گوشت زاناں اے بازار ءِ مردم آس روک نہ کن انت ؟؟؟ من ء باریں ھما انت کہ ھوش سرا ایں من گنداں آس روکیں کہ روکیں۔۔۔شپ بہ بیت کہ روچ آس نہ مِراِیت ۔نوں من انچشاں داں شپ ء آسے روکی ء مہ گنداں واب نہ کپاں۔۔۔
آئی پدا گوشت کہ بِلّ آس ء روک مہ کن ھمے وڑتہارونکی ء شپ ء گوازیناں باندا ماءُ شما چوناھا وتی راہ ء رواں اے شپ ءِ نیم ء مارا دگہ گپچلے ء دور مدئے۔۔۔
چہ ھمراھاں یکے ء توکل کرت گُشت کہ آس ء روک کں اے ھلک ءِ کماش چوناھا ساھکند نء ایں بِلّے کہ اے ھلک بہ سُچ ایت۔۔۔من اندر ء آسے روک ات کہ من ء سُوچان ات۔
آاوشتاتگ گوشگ ء ات کہ آس ء روک بکن ھرچی بیت بہ بیت پہ دگر ءِ سُچگ ء ما وتارا سوتک نہ کناں۔اے بازار ء چوناھا سُچگی ایں اگاں مرچی نہ باندا الّم یکّے کئیت آسے روک کنت۔۔۔
آئی آس روک کرت آس تالان بوان بوت داں تیوگیں بازار آس ء گپت۔
کماش مُرتگ ات کماش ءِ کبر کنگ ء کسّ نیست ات ۔ بازار ء ابیدِ پُر ءُ جل ء دگہ ھچ نیست ات ۔ پیر مرد سیاھیں پُرانی ساھگ ءِ ایرگو ات ء ات گوات کشگء ات آئی اسپیتیں مود ءُ ریش بار گپتگ سیاہ بوھان ات انت شیر زالے ء گونڈوے کُٹّ ء ات ھمائی کش ء نشتگ اتءُ آئی سر ءِ دنزاں چنڈگ ء ات۔
ما سر گرگ ء اتاں دنز ءُ دوت گوات ء گون ات انت۔
ما سر گرگ ءِ وھد ء چاراِت داں شیرزال ء لہتیں لنش یکجاگہ کرتگ ءُ آس روک کنگ ء گلائیش انت بلے آس مُرتگ ات آ پُراں ھُپ کنگ ء ات بازارء آس روک بوھگ ء نہ ات سیاھیں دنز ءُ لوڑ چِست ات انت۔ مئے ھلک نیم کلاک ءِ راہ ء ات راہ ءُ در بند بوّآن ات انت مئے دراھیں مردم یک دومیگ ءِ سرا چِڑاتگ جاک کنگ ء ات انتءُ منی کسّہ اندیم بو ھگ ء ات۔

						****


















جناور



	بلاھیں مِکّیں کوھے ما ھمیشی سرا روگ ء یاں کوہ کِشک کِشک ایں چہ ھمے کِشکاں مردم روءُ آ کنگ ء انت۔
جہل ء بزیں جنگلے ءُ کؤرے۔ جاگہ جاگہ ء آپ تچگ ء انت۔من چاراں داں چہ کؤر ءِ اے دست آ دست ء وڑ وڑیں رستر دررِچان انت کہ آنئے کُچک انت ءُ نئے گُرک ءُ تولگ ءُ انت ۔۔۔ اے دگہ ذاتیں ر ستر انت کہ گوش اِش پِر نیست جان ءُ پُرّ ء پُرّ انت ء اسپیت ءُ کمبرین انت۔۔۔ اے کاینت ھمے کور ءِ آپاں دپاں سکّ دینت تہ کؤرانچوش ھُشک بیت زانگ نہ بیت کہ ادا دگہ آپ ءِ نشان بوتگ۔
مردمے ء سیاھیں پُوشاک پِر دیمے چیر انت۔ آسیاھیں ھرے ء سوارانت ھمے دمان ء چہ ھمدء گوزاِیت۔ کمے دیم ء روت داں رستر آرا گُلو کن انت ۔۔۔ ھر تراس کنت دیم ء جنگل ء دنت داں رستر ھر ء تاچین انت داں ھرجاگہے کونڈان کپ ایت ۔رستر کاینت ھر ء گوں ء واھند ء گِر انت بُن ء دور دینت دپاں سکّ دینت ءُ گِر ءُ روس ءُ چیلینگ ءُ ورگ ء لگّ انت۔ ھر ءِ سرّگانی توار کور ء سرا زور انت ءُ مرد ک ءِ کوکار ءُ نالگانی توار جنگل ء سرا زور انت بلے کسّ آیانی نیمگ ء دلگوش نہ دنتءُ نئے کہ کسے پمے رستراں سنگے چگل دنت۔ داں اے سرجمی ء ھر ء گوں واھند ء دِرّ ءُ دام کن انت ءُ و رانت۔پدا دپاں چٹّان ء روانت جنگل ءِ درچکانی ساھگاں وسپ انت۔
ما کوہ ءِ لمبے ء نشتگاں داں چہ ھمیشاں یکّے کئیت کوہ ء بالا بیت مئے نیمگ ء کئیت۔ پاداں بلاھیں سنگے ء دور دنت سنگ چہ بُن ء در کئیت آ چہ ھمودء آریا بیت جہل ء کپ ایت۔ کِشکانی مردم ھر کس گوں وت دلگوش انت کسّ کسّ ئیگی نہ انت۔ ما چہ تُرس ء تچان باں دیم ء رواں داں لشکرے مردم انت مارا اے دیم آدیم ء انگرّ کن انت ءُ یکے کئیت چہ مئے ھمراھاں یکّے ئے زنچک ء گیپت جُست کنت کہ شمارا چونی ء اد ء اتکگ ات اد ءِ دراھیں راہ ءُ در ما بند کرتگ گپتگ انت۔شما پرچا ادا اتکگ ات؟
منی ھمراہ گُش ایت کہ ما نہ زانتگ اے راہ بند انت چوناھا ما ھمدا پُشتءِ بازار ء نشتگاں اے مئے مدامیں راہ بوتگ اے راہ پہ کسّ ء بند نہ بوتگ۔۔۔ یکّے کارچے کشّ ایت مئے ھمراہ ءِ جان ء تل جنان کنت۔۔۔ ما دراہ بے زِکت باں۔۔۔ مئے ھمراہ ءِ کوکارانی توار اے ھتب ء سرا زور نت ۔۔۔ ھمے کوکارانی پُشت ء من گنداں داں کسانُکیں جناور انت چہ ھمے جنگل ء درکپان انت ءُ یک یک ء ھمے مردماں گِران ءُ ایر جوکینان انت۔۔ اے جناور سکّ لاگر ءُ نا توانا انت بلے اے مردماں بے وار کن انت تاچین انت۔
منی ھمراہ زدگء کپتگ نالگ ء انت ۔چہ ھمے جناوراں یکے کئیت آئی جان ءِ ٹپّاں دپ ء سکّ دنت ءُ ھوناں چونشان کنت۔
منی دلگوش گوں وتی ھمراہ ء انت یک وھدے من چاراں داں منی اے دیم آدیم ء کسّ نیست نئے ھمراہ نئے دگہ رستر ءُ جناورے گندگ بیت۔۔۔ کوہ دمب ءُ در بے توار ایں ۔۔۔ مکسکے منی گوشانی اے دیم آدیمء ژونگگ ء انت۔ 


							***





























دریا ھاموش انت


	تہاری ودّان ات من کِشکےء آدست بوھگ ء اتاں داں گونڈوے منی کش ء گون انت آئی من ء جُست گپت کہ مردکوتو منی ماس نہ دیستگ؟من ھیراں منتاں کہ اے چونیں گونڈوے ءُ ایشی ماس کئے انت۔۔۔؟
من ایشرا پجّارگ ء نہ اتاں۔۔۔ جُست گپت زاناں تو کئے ئے کئی چُک ئے ؟
من نئے ترا ءُ نئے کہ تئی ماس ء زاناں۔
آئی گوشت کہ منی ماس ء سہبی ھمدء من ء نادینتگ کہ تو ھمدا بہ نند دمانے ء رند من کایاں ۔۔۔۔آ گوں مردکے ء شتگ ات کہ مردک تئی رنگ ات من گوشت بلکیں تو بوتگ ئے۔۔۔منی ماس ھر روچ کئیت ھمدا من ء یلہ دنت روت دیم پہ بیگہ ء پدا کئیت من ء زوریت لوگ ء روت۔۔۔ من گُشت کہ شمے لوگ زاناں کجا انت؟آئی درّائینت کہ مئے لوگ چِداں دور انت۔۔۔ گونڈو گوشگ ء ات کہ تہاری ء من ء تُرس ایت۔ منء گوں وت بہ بر گوں کہ من تہناھاں۔۔۔آئی دیم ء بزّگی یے ء مانشانتگ ات منی دامن یے داشتگ گِرّبندگ ء ات کہ من ء ادا تُرسیت من گوں تو کایاں۔
 آئی منی لنکک گپتگ ات ما روان اتاں ۔۔۔ روگ روگ ء آئی من ء جُست گپت کہ باریں تئی جاگہ دور انت؟ من گُشت ھؤ انگتہ دُور انت۔۔۔
 آ منی گاماں جاگہے پہ گام جاھے پہ تچگ ءُ جاگہ جاگہے پشت کپان ات۔۔۔۔ کمو راہ ءِ روگ ء آئی پدا جست گپت کہ انگتہ باز پشت کپتہ ۔۔۔۔؟؟؟ من گوشت ھؤ انگتہ کمّو دور انت۔۔۔ پدا آ بے تواری ء منی گاماں گون کپان ات۔
روان روان ء مئے سر دریاء کپتگ ات ۔ دریا ءِ گندگ ء آئی تُرس ءُ تہاری شموشتگ ات انت دریا ء مان دیان ات ءُ چہ تیاب ء اندر بوان ء زِر ءِ جہلانک ء روان چک جنان من ء چاران ء گوانک جنان ات کہ بیا مہ تُرس دریا ھچ نہ کنت ۔۔۔۔ بیا مہ اُوشت دریا ھچ نہ کنت ۔۔۔
من ء چہ دریا ء تُرسگ ء ات اینکس توکل ءُ ھاٹی مان نیست ا ت کہ دریا ء مان بہ دیاں۔۔۔آ یکوئی من ء گوانک ء ات۔۔۔۔
من دریا ءِ لمب ء سنگ سیاہ اوشتاتگ اتاں داں یک شرّ رنگیں جنینے منی کِرّا اتکگ اوشتاتگ گُشگ ء ات ۔۔۔۔ مرچی من ء دیر بوتگ ھمیش ایں نوں پیداکاں ۔۔۔ منی شیتانیں چُک ء ترا سیہ دل کرتگ من ء پہل بہ کن۔۔۔۔
آئی رنگ ءُ سورت ء منی اندر ءِ وابیں شیتاں پاد کرتگ ات ءُ آ پہ رازیگیں دلے گوشگ ء ات کہ تو وتی آس ء جلدی بہ توس کہ منی شیتانیں چُک دریا ء دو دریا کنت۔۔۔
من ءُ آ دریا ءِ لمب ء ھم نپس ءُ ھم زیل اتاں۔۔۔ آئی پُرّں بدن من ء زندگ کنان ات۔۔۔
دمانے ء رند آدریا ء مان دیان زر ءِ جہلانک ء اندر بوان ات ءُ گونڈو ءِ توار دُور پشت کپان ات۔۔۔ دریا نوکی اے دیم آدیم ء سُر ءُ پُر کنان ات ۔۔۔ من جیڑگ ء اتاں کہ باریں اے گونڈو ءُ ماس کجا انت ءُ منی راہ کجا درکئیت ۔۔۔۔ھمے جیڑگ ء من سر ءُ چیر اتاں داں دریا ءِ چول منی پادانی سرا لِکّ کپان اتاں ءُ من ء دریا وتی نیمگ ء کشّان ات۔

				
						****



















زردیں تاک


	پہ وتی کسّہ ءِ نبشتہ کنگ ء من ء زردیں تاکے پکار ات ۔من دراھیں کوٹی ، کباٹءُ پیتی در جت انت ھمراہ ھمساھگ جست کرت انت زردیں تاک من ء ھچ جاگہ دست نہ کپت۔کسّہ منی اندر ء چو نادراھی ء رُدان ات۔۔۔ من ماڑی یے ءِ تہا پُترتاں جُست ءُ پُرس کرت داں کسے ء من ء کوٹی یے پیش داشت ءُ گوشت کہ ھمے کوٹی ء پُتر مردمے نِشتگ ھمائی ء جست بہ کن زردیں تاکے ترا دنت اگاں نا دگہ کسّ ئی گورا ترا زردیں تاک دست نہ کپ ایت۔۔۔۔ من توکل کرت ھمے کوٹی ء پُترتاں داں مردمے نشتگ زردیں تاکاں دِرّگ کچرہ دانی ء دور دیان انت۔ کچر ہءِ ڈبّی پُرّ بوآن انت۔ من دپ پُرّ کر ت گُشت کہ من ء زردیں تاکے بدئے کہ وتی کسّہ ء نبیسّاں ۔ آئی سر جہل ات منی گپے ھچّ کِمار نہ کرت ۔۔۔ دومی رند ء پدا وھدے من لوٹ ات کہ وتی گپّ ء بہ جناں تہ آئی پیسر من ء گُشت کہ من سرپداں ترا وتی کسّہ زردیں تاکے ءِ سرا نبشتہ کنگی ایں بلے بہ نند۔۔۔۔ آیکوئی ھمے کاگدانی دِرّگ ءُ کچرہ دانی ء مان کنگ ء مُشکول ات ۔
کسّہ منی نپس ء اڑان ات ءُ من گُٹّ گیر بوآن اتاں منی جان ءِ ھید یلہ ات انت۔ کچرہ ءِ ڈبّی من ء سکّ دوست بوھگ ء ات بلے آ چو وروکیں کُچکے ء منی دیم ء نشتگ ات من پہ لاچاری آرا چارگ ء اتاں۔
منی سر ڈمبران ات ءُ دل بد بوھگ ء ات دمان ءُ ساھت من آرا ٹوھینگ ء اتاں کہ منی دل بد بوھگ ء انت من ء تاکے بدئے من رواں بلے آ یکوئی ھمے دِرّگ ءُ دور دیگ ء مُشکول اتءُ نوں تاک کم ترّ اِتگ ات انت ۔۔۔من دور کرت کہ تاکے زوراں داں ھمدا منی دل شُت من شرّی ء ھمائی ٹیبل ءِ سرا شانت ءُ ھمائی کُٹّ ء من ھوکارگ ءُ شانگ ء اتاں۔ زردیں تاک دراہ ترّ بوتگ ات انت منی جان ءِ ھید رِچگ ء ات انت ڈنّ ءِ مردم پُترتگ من ء چہ پُشت ء چِکّان اتاںءُ منی کسّہ کچرہ دانی ءِ تہا ءُ آئی کُٹّ ء گوں شانوکاں پشت کپتگ ات۔


						****







کُچِِک


	ما ھر دو روگ ء اتاں داں دیم ء رُژنائی یے ء برمش کرتءُ ھمے رُژنائی ءِ تہارگ ء کُچِکے گِندگ بوت کُچِک ءِ گِندگ ء گوش ئے مردمے ءِ اکس منی چمّانی دیم ء زائر بوت۔ من ء وسوسے جان ء کپت۔ من جیڑگ ء لگّ اتاں کہ اے کُچِک ء من پجّہ آرگ ء یاں ءُ کُچِک اوں من ء زانگ ء انت ۔۔۔ آمنی چمّانی تہا چارگ ء ات ءُ گوش ئے گپّے ء دلمانگ ات ۔ما دیم ء شتگ اتاں بلے منی ھیال ءُ سما ھمودا پشت کپتگ ات انت ۔رُژنائی گار بوتگ ات بلے منی جیڑگ ءُ وسوس چو کوہ ء رُدان بوتگ ات ۔
منی ھمراہ منی کش ء نشتگ گپّ ء ات آئی گپّ گوش ئے منی گوشاں داگ دیان ء پُتران ات انت۔ دیم ء شریش ءِ کسانیں درچکے ءِ چیرا لہتیں مردم نشتگ ات کہ تہاری ء آیانی رنگ ءُ چہرگ گندگ نہ بوھگ ء ات انت۔آھانی کش ء کوھنیں شونز بستگیں آپے سیاہ سیاہ ات ءُ سک بوہ کنگ ء ات ۔ کمے آدیم ء چراگے روک ات بلے آئی رُژنائی داں اے نشتگیں مردماں سر نہ ات ۔
من گجّے تُک کرت پُشت ء چکّ جت داں ھما کُچِک بوہ کشّان ء پیداک انت۔۔۔منی جان ءِ پُٹّ پاد آیان ءُ گوشت گزّ گزّ بوھگ ء ات انت۔۔۔۔ کش ء منی ھمراہ گپّ ء ات ءُ گُشگ ء ات کہ واترگّ ءِ وھد ء پہ وتی کوٹی ء چِراگے براں گوں کہ کوٹی تہار انت۔۔۔ھمے گپّ ء من وتی دل ء کمّو گل بوتگ اتاں کہ انشپی کوٹی رُژناہ بیت منی تُرس کم تر بیت ۔
مردمے ء جگ یے آپ مئے دیم ء ایر کرتگ گُشتگ ات یے کہ جلدی چاھاں کاراں۔۔۔۔۔دیر گوستگ ات بلے پدا اینگو دیمے نہ کرتگ ات۔۔ جگ ءِ پشت کپتگیں آپ منی ھمراہ ء رتکگ ات انت۔۔۔کُچِک ء ھمے آپانی نمب بوہ چِتگ جاگاہ کمّو پیشکانڈاتگ پدا وتی لپونز ھمے نمب ء ایر کرتگ چمے من ء سکّ داشتگ ات انت۔منی تُرس ءُ وسوس گیش بوتگ ات۔
منی دل ء ات کہ وتی ھمراہ ء گُشاں چاہ ء بِل پادا رواں دنیگہ من گپّ در نہ کرتگ ات داں آئی چاہ آؤرتگ ات انت۔
شریش ءِ چیر ءِ مردم وت ماں وت ء پہ زِبری ءُ زھری گپّ ء ات انت۔۔۔۔ من ء انچوش سما بوھگ ء ات کہ اے نِدارگ، ھمے درچک ،ھمے کُچِک ءُ ھمے من پیسر ء اوں جاگہے دیستگ انت ۔۔۔ کوھنیں دروازگے پچ بوتگ ات مزن بالاد ءُ مزن جونیں سیاہ تابیں مردے چہ دروازگ ء در اتکگ ات من ء یات آھگ ء ات کہ ھمے وڑیں دروازگے ءِ پُشت ء داں چِنچو وھد ء من بزّگ بوتگاں ۔۔۔ نئے روچ دیستگ نئے شپ ءِ رنگ زانتگ ۔ ءُ من اودء سک تُنّگ بوتگاں۔
کُچک ء پاد اتکگ ھمے نمبیں جاگہ کمّو گوں پنجگاں در رُپتگ ءُ پدا وتی لپونز دور داتگ چمّ من ء سکّ داشتگ ات انت۔۔۔ شِریش ءِ چیر ءِ مردم وت ماں وت اڑاتگ اتاں۔ آیانی دیوان پرشتگ ات۔کُچک کنزاں کنزان ء نزّیک آیان بوتگ ات ءُ آئی بوہء من ء وتی نیمگ ء کشّان کرتگ ات ۔
چر اگ ءِ رُژنائیءُ برمش نزور ترّان بوتگ ات کُچک ء ھمدا دگہ کُچکے دیستگ ھمائی لِٹّک ءِ بُن بوہ چِتگ ات آئی وتی لِٹّک سُرینتگ ات ءُ پدا وکّان ء را ہ کپتگ شتگ اتاں من وتی ھمراہ یلہ داتگ ھما کُچِک ءِ نیمگ ء بوہ کشّان ء راہ گپتگ روگ ء اتاں۔

			
						****






























2008ءِ تاکدیمے

	
	 بازیں پدیانکانی لگت دئیگ ء من دمبرتگ ات ۔ پدیانک ھمینچو جہل روان ات انت تہاری ودّان اتءُ منی پادانی لرزگ گیش بوآن ات۔۔۔ سُبک سُبک ء من وتی پاداں ایر کنان اتاں۔۔۔۔ من نہ زانگ ء اتاں کہ دگہ چنچو پدیانک لگت دیان ء من وتی منزل ء سر بہ باں۔
اے دیریگیں ءُ کوھنیں پدیانک ات انت۔ چہ بازیں لگت پادء سیاہ سیاہءُ سِلّ ءُ لیگار ات انت ءُ ایشانی سرا وڑ وڑیں بوہ ءُ بسار پشت کپتگ ات۔
جہل ء ایر کپان ء پاد برمشے منی گوشاں کپت من ء سما بوت داں کسے چہ جہل ء دیم پہ بُرزء پدیانکاں لگت دیان پیداک انت۔
آ اھتگ چہ منی کش ء گوستگ ات۔ آ انچوش شِگوستگ ات کہ من آئی رنگ ءُ در وشم پجّہ نیارتگ ات۔
 دیرانت آ شُتگ ات بلے آئی پادانی توار تاں دیر ء منی گوشاں پشت کپان ات۔
من پہ لپرزگی وتی دستاں ھمے زِبریں دیوال ء گِران ء پاداں پہ تہمبل جہل ءِ پدیانکاں دور دیان ء ایر کپان بوتگ اتاں منی دم پشت کپان ات۔پدیانک ھلاس ات انت ۔من تچکیں جاگہے روان اتاں۔تہاری ء چِرتانی توار دیوالاں گوں ڈیک وران ء منی گوشان پتران ات انت چہ ھمے تواراں اجبیں بے چاڑی یے منی اندر ء سر کشّان اتءُ من سکّ بے تہمبل بوآن اتاں۔بازیں چِرتے منی پادانی چیرا لگت بوھگ ء ات ءُ بازینے منی دیم ءُ سر ءُ جاناں سِٹُک جنان ات۔
روگ روگ ء منی سرپچیں دروازگےء کپت منی چمّ رُژناہ بوت انت۔ ھمدا دگہ کوٹی یے گندگ بوتگ ات کہ آئی تہا جنینے اوشتاتگ وتی موداں پرنچگ ء ات آئی من ء دیست تہ منی دستے گپت ءُ گوشت یے ۔۔۔ بیا من سکّ لیگار بوتگاں مرچی سر ءُ جان شُشتگ بلے آپ ء درآھگ ء راہ نیست۔۔۔۔کوٹی ء پُترگ ء منی پاد آپ ء ات انت ءُ اے کوٹی چہ آپ ء پُرّ ات۔۔۔آ جنین وتی موداں پرنچان ء ڈنّ ء دراتکگ شتگ ات ءُ گوشتگ ات یے تو ھمدا بہ بئے من دمانے ء رند کایاں۔ من ھمائی گپّ ءِ پد داشتگ نشتگ اتاں۔
باریں چُنت وھد ءُ زمانگ گوستگ ات آ شتگ پدا نیاتکگ ات من ھمے کوٹی ء پانگ منی پاد آپ ء ات انت ۔بازیں چِرت یے مُرتگ ھمے آپانی سرا ترپل سڑاتگ ات انت چہ پدیانکانی نیمگ ء ھچ وڑیں برمش ءُ توارے اشکنگ بوھگ ء نہ ات۔منی بدن چِرتانی لیب جاگہہ جوڑ بوتگ ات۔


							****

































ڈبّ ءِ تہا 


	من ستراینگو آنگو سرتابی کنگ ء اتاں آ نہ منّگ ء ات ھُجّے داشتگ ات کہ اے مُرگی چُونکی منی ماس ء داتگ انت گُشتگ یے ایشاں واتر مہ زور پدا لوگ ء میار۔ تئی نامے گپتگ کہ ایشاں گوں ڈبّ ء ترا بِہ دیاں۔۔۔ من نہ منّگ ء اِتاں بلے آ گیش کپت گُڈّی ء ھمے چونکی یے گوں ڈبّ ء ایر کرت انت ءُ پہ اشتاپی راہ کپت۔
من ھیران اتاں کہ اے چونکی آں چون بہ کناں۔۔۔؟ من زندگی ء مُرگ نہ داشتگ ات آھانی وڑ ءُ پیم نہ زانت پدا اے دو کسانُکیں چونکی کہ ڈبّ ءِ کُنڈے ء نزکُرّاتگ ات انت من ء یکّے بزّگ بوھگ ء ات ءُ دومی من ء دوست بوھگ ء ات انت پمیشکا منء پہ دور دئیگ ء دل نہ بوت انت۔
چوناھامن نوک اے شہر ء اھتگ ءُ درآمد اتاں۔ کس ء را پجّہ نیاؤرت۔۔۔ 
ھمدایک رندے کسان اُمریں جنینے من دیستگ ات کہ آرا گونڈوے بڈّا بوتگ ات ۔ منی گندگ ء گونڈو ء وتی دست چہ ماس ءِ بڈّا یلہ داتگ پمّن پچ کرتگ ات انت۔ بلے آئی ماس ء آئی دست داشتگ آرانِہرّاں بنداں راہ کپتگ ات۔ 
 مُرگ ءِ چونکی منی زندءِ بہرے جوڑ بوتگ ات انت نوں آ ردان وتی رنگ ء مٹّ کنان ءُ براھدار بوتگ ات انت ۔۔ منی زند ءِ ھمک کار ء گون بوتگ ات انت ۔۔۔ برے کوپگانی سرا ، برے لنککانی سرا ، برے گوں پونز ء برے گوں لنٹاں آھاں لئیب کرتگ ات من ء چہ ھمیشانی لئیب ءُ گوازی آں تاھیر رستگ ات ءُ من زند ءِ دگہ ھچ سکّی سوری کِمار نہ کرتگ ات انت۔۔۔ ھمک سُہب ھمیشانی توار ء من چمّ پچ کرتگ اتاں ءُ امروز ءِ دراھیں وشّی وتی جبین ءِ اندر ء جاگہ داتگ ات انت۔
بازار ءِ گیشتریں مردم گوں منی رِھت ءُ رِیچ بوھان ات کسان ءُ مزن بازینے منی پجّاروک بوتگ اتاں۔
مُرگانی شرّرنگی ءُ زیبائی ء بازیں مردمے ء وتی دلگوش گوں من ءُ مُرگاں گور کنان کرتگ ات۔ھمک بیگاہ ء ڈبّ گوں مُرگاں من زرت بازار ء شتاں کہ بازیں مردمے گوں ھمیشاں دلگوش بوت ءُ دوست اِش داشت انت چہ ھمیشانی دوستناکی ء من بازیں مردمے ء دوست اتاں ۔
یک روچے من وتی لوگ ء واب اتاں شپ ءِ پاسے ء داں کسے وتی لنککاں منی موداں سماران ء من ء گین کنگ ء انت۔۔۔منی چم پچ بوتگ اتاں۔ چمانی پچ بوھگء آپُشت ء کِنزاتگ ات من پہ ھجکّہی پاد اھتگ نشتگ اتاں۔
آئی گُشتگ ات کہ من ء اے مُرگ سکّ دوست بنت ۔۔۔ من ھمک روچ ترا دیستگ دپ بُرتگ آرتگ کہ ترا گُشاں اے مُرگاں یلہ بدئے من ء بُزور ھمے ڈبّ ءِ تہا بند بکن کہ من ء ڈبّ ءِ تہا بند بوھگ سکّ دوست بیت ءُ ھمک شپ من واب گنداں کہ من ڈبّ ءِ تہا بنداں ترا گوناں تو بازار ءِ اے سر آسرا روگ ء ئے ءُ من ء سکّ وشّ بوھگ ء انت۔
من آرا پجّہ آرتگ ات ءُ گُشتگ ات کہ اے ڈبّ ءِ دپ تنک ءُ جندے کسان انت تو وا جاگہ نہ کن ئے بلے اگاں گوش ئے گڈا شرّیں من ء چوناھا بیدِ ایشاں دگہ ھچ نیست گڈا تو مرگاں گوں ڈبّ ء بُزور برو تئیگ انت بلے چہ منی جان ء بِہ کپ۔۔۔۔
آباز تلوسی کنگ ء ات۔۔۔مُرگ ڈبّ ءِ تہا اے دیم آدیم ء سُنٹ جنگ ءُ کوکار ء ات انتءُ وتی بانزلاں گوں ڈبّ ء جنان ء مُرگانی سُنٹ اینچو ٹُکّ جنگ ء ھون ریچ بوان اتاں۔
آئی تلوسگ گیش بوآن ات آئی منی دست وتی دستاں کرتگ ات انت وتی بدن ءِ گرمی ء منی بدن ءِ سرا ریچان ات۔
مئے بے وتی ءُ گنوکی آں مُرگ نِدارگ کنگ ء ات انت۔۔۔ شرّیں دمانے گوستگ ات من سما کت داں مُرگ چہ ڈبّ ء ڈنّ دراتکگ کُنڈے ء سرگ اِش بانزلانی چیر ء ھمدا نزّ اتکگ انت۔ 
من ءُ آدوئیں پہ بے سمائی ھمے ڈبّ ءِ تہا بنداںءُ آمنی موداں سماران ء گُشگ ء انت۔۔۔ڈبّ ءِ تہا وتارا بند کنگ ءُ تلوسگ ءِ وتی لِذّت یے۔۔۔ من اے دیم آدیم ء پہ درآھگ ء سر سر جنگ گء اتاں ۔۔۔۔ مُرگاں وتی سرگ چہ بانزلانی چیر ء در کرتگ مارا چارگ ء ات انت۔
گونڈوے ءِ چیہانٹاں آئی ڈبّ ءِ دپ پچ کرتگ دراھتگ ات مُرگاں آئی درآھگ ء بانزل جتگ بال کرتگ ات۔۔۔من تہنا پشت کپتگ اتاں۔ چہ ڈبّ ء درآیگ ءِ جہد کنگ ء اتاں بلے چہ ڈبّ ءِ دپیگ ء آدیم بوھگ ء نہ اتاں۔


							****




















زیارتی


	من کلنڈیں بسے ء سوار روگ ء اتاں داں جاگہے بس اوشتات لہتیں مردم ایر اھت منء انگتء دیم ء روگی ات ۔بلے من سر چِست کت داں ڈنّء کسے بس ءِ دروازگ ءِ دپ ء اوشتاتگ من ء کتّگءُ توار کنگ ء انت من آرا پجّہ آرتگ ات۔
اے دیم آدیم ء من چارات ءُ پہ لجّوکہی چہ وتی جاگہ ء پاد اتک شتاں۔ آئی منی دست گپت ءُ یک کِرّے ء من ء بُرت ھلوت ء لگّ ات۔۔۔
آبس راہ کپتگ شتگ ات ۔۔۔کِشکءِ اے دیم آ دیم ء مردمانی روءُ آ ات۔آ من ء گُشگ ء ات۔
 من ایوکاں من ء ھمراہ گون نیست ءُ من ء زیارت ء روگی ایں زیارت چِداں بِیلے ءِ راہ ء انت من بزّگاں کسّ گوں نیست تو توکل بہ کن منی ھمراہ بہ بو۔۔ ھرچی لوٹ ئے ترا دیاں بس منی گپّ ء نا مہ کن ۔۔۔
منی سر آئی دیم ء چہ لجّ جہل ات کہ منء سکّ لجّ کنگ ء ات ۔وتی سجّہیں زند ء اے منی اولی پد ات کہ گوں درآمدیں جنینے ء اے وڑ دیم پہ دیم اتاں ءُ نئے کہ چِد ءُ ساری من جنینے ءِ ھمراہ بوتگ اتاں۔۔۔۔من بے توارء آئی دیم ء سنگ سیاہ اوشتاتگ اتاں۔۔۔
آئی باریں چونی ء منی اندر ءِ مارشت ونت انت ءُ من ء گُشت کہ لجّ مکن چشیں لجّوکہی شر نہ انت تو مردیں چُکّے ئے۔۔۔۔ پدا آئی وتی گشان دپ ء پِر داتگ کند اتگ ات ۔۔۔
پدا آئی منی دست وتی دستاں کرتگ لنکک چارتگ پرنچ اتگ ات انت۔ گوں دستانی پرنچگ ء ءُ یلہ دئیگ ء تنا وھد ء چہ منی جان ء ھیدے یلہ بوتگ ات آئی من ء دیستگ گُڑاتگ گُشتگ ات کہ تو سکّ ھیدئے پرچا؟ من ھچ نہ گُشتگ ات آئی منی پیشانیگ ءِ ھید ساپ کُرتگ گُشتگ ات نوں اینگر آنگر مہ کن بیا رواں کہ دیر بیت من زیارت ء پشت کپاں منی دپ ء کندگ یے دراتک ءُ آئی کندات۔ 
 من انگتہ دپ ء برگ ءُ آرگ ء اتاں کہ من دگہ نیمگے سرگپتگاں منء بِلّ کہ من رواں بلے آئی منی دپ بند کرتگ ات ءُ من بے ھبر اتاں۔پدا ما راہ کپتگ اتیں۔۔۔
	آگپّ ء ات کہ چوناھا من وتی ایوکی ءُ بے ھمراھی ء سکّ پریشان بوتگاں کہ ایوک ء چون اینچکیں راھے ء بُرواں بلے وھدے ترا سواری ءُ ھمراھی دیستگ تہ پجہ آرتگ منی چمّ رُژناہ بوتگ انت کہ ترا سلاھے جناں الّم وتی راہ ء کاران ءُ ھمراہ کناں۔ 
ھمینچک ء ما گاڑی آنی اوشت جاہ ء رستگ اتیں کہ من ءُ آئی دگہ گاڑی یے ء جاگاہ گپتگ ءُ نشتگ اتیں۔ جاگاہ ءِ تنکی ء مئے دوئینانی کوپگ ءُ بدنانی نرمی ءُ گرمی یک بوتگ اتاں کمے راہء روگ ء رند آواب کپتگ ات ءُ آئی وتی سر منی کوپگ ءِ سرا ایر کرتگ ات کہ منی اے دیم آدیم ءِ مردماں مارا برے یک وڑے ء چاراتگ ات کہ راہ ء آئی دیم ءِ مود گوات ء جتگ آئی دیم پیشانی ءِ سرا شنگ اتگ ات انت ۔ منی لجّ ءُ مڑاہ دراہ پرشتگ ات انت ءُ منی اندر ء نوکیں جنزے ودی بوآن بوتگ ات۔من دراھیں راہ ء وتی دل ءِ تہا وڑ وڑ ء جیڑان ءُ گپّ جنان بوتگ اتاں ءُ گاڑی ءِ اے دیم آدیم ءِ سُر ءُ پُراں منی دست آئی بدن ءِ برے یک جاگہے ء سمارانءُ ساہ کشّان بوتگ ات انت۔ نیم بیل ما گوازینتگ ات کہ آ پاد اتکگ ات ءُ من ء گوشتگ ات یے کہ من ترا ازاب کتگ من ء پہل بہ کن کہ دوشی من چہ ھمے گل ء واب نہ کپتگاں کہ باندا زیارت ء روگی انت ۔۔۔ ما شتگ شتگ جاگہے ایر کپتگ اتاں کہ اودء درآمدیں بازار ءُ درآمدیں مردم ات انت کس مئے پجّاروک نہ ات پمیشکا من ء ھچ لجّ کنگ ء نہ ات۔ما زیارت ءِ راہ گپتگ پند جنان روگ ء اتاں۔
ھلک بازار ءُ مردم دور پشت کپان ات انت دراجیں پندے ءِ جنگ ء رند بُرزیں کوھے ءِ بُن ء رستگ اتیں ءُ کسانیں کِشکے گپتگ ات کہ پہ کوہ ءِ سرا سر کپگ ء دراتکگ ات ۔ اے کِشک سکّ گٹّ ءُ پیچ پیچ ات ۔ کوہ ءِ سرا سر کپگ ء من تُرس اتگ ات ءُ آئی روگ ءِ وھد ء منی دست گپتگ من ء داراں کرتگ ات۔ سرکپگ ءِ وھد ء جاگہے آئی پاد شِتِرتگ ات وتی دست یے منی کوپگاں دور داتگ ات انت من آر بگل ء کرتگ ات ۔۔۔پدا ما پہ تُرس ءُ لرزپا دور دیان کرتگ ات انت ۔۔۔ کمے بُرز ء روگ ء رند آئی بچکند اتگ گوشتگ ات کہ پاریگیں سال ء منی کستریں گہار گون بوتگ کہ آئی پاد ھمے جاگہ ء شِترتگ ءُ سواسے سِستگ انت کہ آئی سکّ گریتگ پدا درایں زیارت ء شپاد بوتگ۔
ما چہ ھمے کِشک ء وتارا گیشّینان ء کوہ ءِ سرا رستگ اتیں داں ھمودا ھیسک ءُ ھمپان تُستگ کپتگ اتیں بلے گوات ء انچو ش کشّ اتگ ات کہ مئے دراھیں دمبرگ ھلاس بوتگ ات ۔ وھدے من اے آدیم ء چمّ شانک داتگ ات انت داں ھلک ءُ بازار دور اوشتاتگ ءُ ما ھمے زیداں ندارگ ء چہ دنیا ء بے سما گون وت ء مشکول اتیں۔ 
کوہ ءِ سرا کسانیں پراھگے ءُ ھمے نزّیک ء کرودے است ات کہ آئی چیرء گونڈیں ساھگے ات ءُ روچ سر ءِ نیم ء اوشتاتگ ات۔ کرود ء چے کمّو گِستا کسانیں کنڈے است ات کہ دیریں ھورےءِ داشتگیں آپانی نکش است ات انت ھمے زانگ بوت کہ وھدے ھور بیت گڈا تاں دیراں ادا آپ اوشتیت۔ ادا دگہ ھچ وڑیں نوکیں پد ءُ رندے گندگ نہ بوت۔آئی چہ وتی لوگ ء کمّو آپ ءُ وردن گون ات کہ ما ھمیشاں ورگ ء اتیں ورگ ءِ وھد ء آئی گوشت ۔۔۔۔من ھمک سال ھمے روچ ء اے زیارت ء کایاں ھما وھداں کہ منی ماس زندگ بوتگ آئی من ء ھمراہ کرتگ آرتگ گوں۔۔ نوں ھمک سال کایاں ۔اگاں میایاں گُڈا من ء نادراھی یے گور جنت داں ایندگہ سال ء نہ چُٹّاںءُ سکّ تکانسر باںءُ آئی پہ گِلّوتگی گُشتگ ات کہ مئے دراھیں مردم نوں چہ من شِزار انت ءُ کسّ منی ھمراہ نہ بیت۔۔۔ آدگہ کسّ چوش نہ انت کسّ ء سُدّے پِر نیست ءُ من ء مردُماں گُشتگ زیارت ء مہ رو ما ترا نئیلاں بلے من ء آرام نہ بوتگ ءُ سہبی ماھلّہ مردم واب بوتگ انت من پہ چیروکائی پاد اتکگ دراتکگاں۔آ گوشگ ء ات کہ گوستگیں سال ء زیارت ء مئے لوگ ءِ دراھیں مردم گوں من اتکگ انت بلے شومّی ء ھمے دیمی کرود ءِ چیرا پیر مردے گون کسان زاتیں جنینے ء ھمدا وتی دیم ء سیاہ کنگ ء بوتگ مارا دیستگ اش چہ آدیمی کِشک ء جہلاد بوتگ شتگ انت۔پمیشکا منی گہارءُ مردماں سوگند کرتگ کہ نوں تو بِہ مرئے ما تئی ھمراہ نباں۔۔۔آئی ارساں یل داتگ اتءُ آ وتی ارساں پہک کنان ھیسکگ ء ات ۔
وھدے آ وشّان بوتگ ات وتی گُشانے مانپوشتگ من ء گوشتگ ات یے کہ توبہ نندمن رواں کرود ءِ چیرا وتی زیارت ءِ گُداں گورا کناں پدا تو بیا من تو زیارت کناں۔
آ شتگ ات کرود ءِ چیرا دمانے ء پد من ء گوانکے جتگ ات من شُتگ اتاں کہ آئی وتی زیارت ءِ گُد مٹّ کرتگ انت کہ آرا تہنا سیاھیں دراجیں پشکے گورء ات کہ آئی داں پاداں گپتگ ات ءُ اے پشک ءِ تہا آئی دراھیں جان اسپیت اسپیت گندگ بوھگ ء ات کسانیں سیاھیں اسپیتیں گُشانے آئی سرا ات کہ چہ کوپگاں جہل سرنہ ات ۔ آئی من ء چارات ءُ بچکند ات۔آئی اندام منی دیم ء پہک ء ڈنّ ء ات ۔من ھچ نہ زانگ ء اتاں کہ چے بہ گوشان ءُ چون بہ کناں۔۔۔آچہ من بے کِمار اے دیم آدیم ء زیارت کنگ ء ات۔۔۔شرّیں وھدے گوستگ ات کہ آئی زیارت ھلاس کرتگ نشتگ دعا لوٹگ ء ات۔۔۔
یک وھدے آئی نِشت ھمے زیارت ءِ ھاک زرت انت وتی جان ءِ دراھیں بند بنداں لگاشان بوت اے وھداں آ بے سُدّ بوتگ ات ءُ سکّ گریتگ ات
 برے آئی پُشتءُ برے دیم گوں من بوتگ ات ءُ منی چمّ آئی بدن ء سکّ ات انت۔ شرّیں ساھتے گوستگ ات پداآ منی نزّیک ء جاگہے نشتگ گریوگ ء لگّ اتگ ات داں ھمدا پہ بے سُدّی کپتگ گجّ ءُ لِمپ بوتگ ات ۔ اے دمان ء من ء چہ آئی سکّ تُرس اتگ ات یے۔۔ من آرا وشّان کنگ ء وس کرتگ ات آئی منی دانکے گوش نہ داشتگ ات ءُ انچو گریتگ ات کہ آ چہ وتی بدن ءُ جان ء بے سما بوتگ ات۔۔ ھمے دمان ء آئی پشک لیٹ اتگ آئی دیم ء کپتگ ات ءُ آئی بدن منی دیم ء پہک ء برھنگ بوتگ ات۔۔۔آئی بدن ء من ء وتی نیمگ ء کشّان ء من ء نوکیں لزّتانی دنیایے ء رسینتگ ات منی اوپار پرشتگ ات ءُ من آئی بدن ءِ بند بند بوسان ءُ سماراں کرتگ اتءُ آئی من ء نوکیں کِشکے ء پرّینتگ ات کہ زند ء اولی رند ء من زانتگ ات کہ وشّی ھمک چیز ء زیبا کنت۔۔۔۔گُڈّ سرا آھمداژند بوتگ واب کپتگ ات۔۔۔۔
دیر ء رند یک وھدے آ ئی نال اتگ گینسارتے کشّ اتگ پاد اتکگ ات اتکگ من ء بگل ء کُرتگ بوسان بوتگ ات داں ما دوئیں بے وت بوآن ء من گوں آئی بدن ء داں دیر ء لئیب کرتگ ات۔۔۔ پدا الکاپ الکاپ ء آ پاد اتکگ وتی گُدے گورا کرتگ ات انت داں مردمے ء ِ پادانی برمش ما اشکتگ ات ءُ پچ لرزاتگ اتیں وھدے ما ڈنّ ء دراتکگ چاراتگ ات کسّ نہ بوتگ اتءُ آئی گُشتگ ات کہ اے زیارت ءِ سرا چوناھا کسّ نئیت پاری ایں مردم زیارت ء نیاتکگ انت آ وتی دیم ءِ سیاہ کنگ ء اتکگ انت ۔۔۔۔وھد دیر بوتگ ات ما پدا بارگیں کِشکے گپتگ چہ کوہء جہلاد بوتگ اتیں۔
زیارت ءِ جہل ء کورے ات کہ آئی تہا بلاھیں سبز آپے تچگ ء ات ما آپ ءِ لمب ء نشتگ آپ وارتگ ات ءُ آئی چہ کور ءِ دل ء اسپیتیں پِیلکیں سنگے چِتگ من ء داتگ ات کہ ایشرابزور زیارت ءِ نشانی انت ۔ من اون سنگے چِتگ آئی پندول ء داتگ ات کہ آئی منی دست چُکّ اتگ ات۔۔۔۔شرّیں دمانے ء پدا ما گوں کور ءِ دل ء گوں آپاں لئیب ءُ لبائی کرتگ ات۔۔۔۔ روچ ءِ برانزآزمان ء زرد ترّان بوتگ ات انت ما کور ءُ ندارگ آپ زیارت دراہ یل داتگ پاد اتکگ دیم پہ بازار ء واترّی ءِ راہ گپتگ پدا ما باڑھی گاڑی یے گپتگ رھادگ بوتگ اتیں۔
نیم را ہء مارا گاڑی ء دروہ اتگ ھراب بوتگ ات من ءُ آ ئی ھمدا کُڈّکے ء جاگہ کرتگ ات ۔ دراھیں شپ زیارت ءِ کسّہ ءِ کسّہ ماجتگ ات انت من وتی دراھیں وشّیءُ لِذّت چہ ھمائی بدن ء گِران کرتگ اتاں۔۔۔ 
بلے یک گپّےءِ من ء ھمودا زیارتءِ سرا سما کپتگ ات کہ آئی گور ءُ سینگ سکّ گیمرتگ ات انت گوش ئے شُومّک ءِ نادراھی ء گپتگ انت بلے آئی بدن ءِ چاڑ انی برانز زراب ات انت۔۔۔دراھیں شپ برے من ءُ برے آ یک دومی ءِ واباں پروشان ء سارت بوآن ء ءُ شپ ءِ گُڈّی پاس ء واب کپتگ اتیں۔۔۔
یک وھدے من نیم واب ءُ نیم آگہ اتاں داں آئی من ء گوانک جتگ ات من پدرھتگ چم پچ کرتگ اتاں داں چراگے ءِ دیم ء آئی گونڈیں آدینکے دیم ء کتگ اوشتاتگ وتی سیاھیں گور بند ء بندان ء من ء چاران ء پہ بچکندے گوشگ ء انت کہ گنوک تو دوشی گوں گنوکی آں منی گور زیم کرتگ انت مرچی گوربنداں نہ سگّ انتءُ منی گردن ء بچار چوں ٹپّ ٹپّ انت۔۔۔۔پدا من دست آئی گردن ء سماراں کُرتگ ات ءُ آئی گوربند پچ کرتگ ات ۔۔۔۔ آئی بدن ء من ء شیوار کرتگ ات من وتی دراھیں ھستی آں ھمائی بدن ء کربان کنان اتاں ءُ آئی بدن من ء چہ ھمک لِذّت ء آشنا کنان ء دراھیں بے چاڑی آں
 وتی ھیسکارگانی تہا سارت کنان ات۔ 
روچ بُرز بوتگ ات ما پدا گوں گاڑی یے ء وتی منزل گپتگ ءُ راہ کپتگ ات ایں۔۔۔۔ درکپگ ءِ وھد ء آئی من ء گوشتگ ات کہ زندگ بوتاں دیمی سال ءِ زیارتء پدا تو منی ھمراہ بہ بئے کہ دگہ کسّ منی ھمراہ نہ بیت۔۔۔۔پدا آئی تب ھمے گپّ ء گوں کمّومٹّ بوتگ ات۔۔۔ ما درکپتگ اتاں پدا راہء من ءُ آئی بازیں ھلوتے کرتگ یکّ دومیگ ء گوں کونڈ موش دیان بوتگ اتیں ۔روان روا نء آئی منزل رستگ اتءُ آ ایر کپتگ ات۔ روگ ءِ وھد ء آئی منی گوشاں ھلوت کنان ء گوشتگ ات کہ نوں بیدِ ترا مشکلیں من ء وشّ بہ بیت۔۔۔ءُ آئی چہ وتی جاگہ ء پاد آھگ ء پیسر نرم نرم ء منی پاد ءِ بزگ گوشت ء چونڈکے پاتکگ ات۔۔۔منی منزل انگتہ کمّو دیم ء ات بلے گوش ئے آئی ایر کپگ ء گوں منی ھر چیز گوں ھمائی شتگ ات۔
وھد گوزان بوتگ ات من ھماھانی ھند ء گیش روءُ آ بندات کرتگ ات کہ بلکیں آئرا بہ گنداں بلے آ گندگ نہ بوتگ ات۔یک وھدے من سہی بوتاں کہ آھانی مردم شپے ء بے تواری ء چہ مئے ھلک ء لڈّاتگ شتگ انت۔ کسّ آھانی روگ ء سرپد نہ بوتگ ات۔
آمنی زند ءِ بہرے جوڑ بوتگ ات من ھمے کہ آئی ترانگ ء کپتگ اتاں ھمے سنگ بُوس اتگ کرار گپتگ اتاں۔۔۔ آسنگ من سُپتگ گور ء کُرتگ اے زیارت ءُ آزیارت بوتگ اتاں۔۔۔
منا نوکیں نادراھی یے ءِ آماچ اتاں چہ ھلک، بازار ءُ مردماں دور بوان اتاں۔ کجا کہ زیارتے ءِ سوج اشکت شت ءُ زیارت کرت ۔۔۔ھمے زیارتانی سرا کپگ ء منی سر دوریں ھندے ء کپتگ ات ھمودا زیارت رُپتگ ءُ منجار بوتگ اتاں۔۔۔
یک روچے من دیستگ ات داں پیریں جنینے آرایکّ نیم اُمریں جنینے ھمراہ انت ءُ ھمدا زیارتءِ ھاکاں وتی جان ءِ بنداں مُشان ءُ لگاشان انت ۔۔۔آیاں زیارت ھلاس کرتگ منی نزّیک ء اتکگ ات انت ءُ پیریں جنین ء گریوان گریوان ء منء گوشتگ ات۔۔۔من چہ کسانی ء نادراھاں منی نادراھی نوں مئے کُٹم ءِ ایدگہ مردماں گِران انت ۔ پمّا دُعا بکن ءُ وتی دست مئے بڈّوکاں جنان بکن اے زیارت ءِ برکت ء بے مُزّ نہ بئے۔
آئی اسپیت ءُ ڈکّمیں مُود جاگہ جاگہ چہ دِرتگیں گُشانء ڈنّ ء ات انت گوات اے دیم آ دیم اش کنگ ء ات ءُ آئی دیم ءِ پوست کرچک کرچک ات ۔
	آ اتک منی دیم ء جہل بوت آئی جیگ بند پچ ات ءُ اودء بیدءِ آئی سینگ ءِ کرچکیں پوست ء ءُ ھما سنگ ء دگہ ھچی نیست ات کہ من ھما وھد ء زیارت ء کور ءِ دل ء چِتگ آئی پندول ء داتگ ات۔ سنگ ء من پجہ آرگ ء اتاں کہ آ سئے کُنڈ ات ءُ یک لمبے ھما وھد ء کمّو پرشتگ ات۔ آئی سینگ ھمے سنگ ء وڈّ کرتگ ات ءُ سنگ سیاہ سیاہ ات۔۔۔آئی گور ھُش اتگ ات انت بسّ گورانی سر ءِ سیاھی نشانے ءِ کساس ء گندگ بوت انت دگہ ھچ نیست ات ۔۔
من دست بُرتگ ات کہ دست ء آئی کُوپگ ء بہ جنا ں داں آئی گوشتگ ات کہ وتی راستیں دست ء بدئے من کمّو چمّان یے داراں کہ منی دل سرد بہ بیت۔۔۔۔آئی منی دست گپتگ ات لنککاں دزموش کنان ء جست یے گپت کہ توچہ کجام زیارت ء ادء اتکگ ئے ؟مرچی گوش ئے زیارت ءِ وشّبوھی گیش من ء تاھیر دئیگ ء انت۔۔۔۔ وھدے من وتی نام گپتگ ات داں آلہم لہم ء پُشت ء کنزاتگ ات پدا کور ءِ ھما ندارگ من ء ٹوھینان بوتگ ات انت بلے آئی ھمراہ ء آئی دست گپتگ اشتاپ اشتاپ ء روگ ء ات انت منی جان درھگ ء ات ءُ ھِید بند نہ بوھگ ء ات انت۔۔۔ آئی ھماداتگیں سنگ درکت چارات پدا رُوپگ زرت زیارت سرجمی ء رُپت ساپ کرت وشبوھے مان داشت۔۔۔ نرم نرمیں گواتے کشّگ ء ات۔۔۔ من وتی لنککاں چارگ ء دلگوش اتاں۔ 


						****











اے آر داد منی کسّہ ءِ ھمراہ انت


	منءُ آدیریں دیم پہ دیم نشتگ بے ترک ءُ تواراں۔۔۔منی کش ء جنکے نشتگ۔برے آ من ء چاریت ءُ برے آراچاریت ۔۔۔ بلے ھچ نہ گوشیت۔۔۔ جنک وتی ناھنانی بناں چونڈگء انت۔ وھدے من آئراچاراں تہ گُشان ءِ لمب ء زوریت وتی سینگ ء پر دنت پدا گو ں دنتاناں وتی لنٹاں چونڈیت۔۔۔آگوش ئے گپّے ء دلمانگ انت ۔
	 دادؔچہ ما بے سما پاد کئیت وتی پشت ء اوشتاتگیں درچک ءِ شاھے گیپت چنڈیت درچک ءِ بازیں تاکے بُن ء رِچ ایت داں آئی بُن زرد زرد بیت۔۔۔پِٹّک یے ءِ بستگیں کدو لُڑیت آئی نوک دراتکگیں چونکی جہل ء کپ انت ترکّ انت۔ آ بال کنت روت نزّیک ء درچکے ءِ شاہ ءِ سرا نندیت پیسک ایت۔۔۔جنک بچکندایت کنزان کنزان ء کئیت منی جان ء نندیت۔ داں آئی کوپگ گوں منی کوپگ ء ڈُکّ انت۔۔۔من دست ء دور دیاں کہ جنک ء بگل ء بہ کناں تہ آ وتی چکّ ء ترّین ایتءُ گوشیت۔۔۔تو کسانیں مُدّتے ء سکّ پیر بوتگ ئے۔۔۔۔
جنک کنزایت کمّے چہ من گِستا بیت وتی گشان ءِ لمب ء چہ کوپگاں آدیم دور دنت ءُ نندیت بلے آئی گور گشان ء نہ مرّین انت۔۔۔
آرؤت دگہ درچکے ءِ بزگ ء پُتریت ءُ اندر بیت۔۔۔ من کنزان باں جنک ء بگل ء کناں آئی گوراں مُورینان ء بوسان یے کناں ۔۔۔ وھدے آ ئی گشان کپ ایت تہ من گنداں آ پہک ء برھنگ انت ۔۔۔۔من پہ گنوکی آئی دراھیں بدن ء بوسگ گران چشان کناں داں منی لُنٹ سُور بنت ۔۔۔ انچش ماراں کہ آئی بدن ء دیر ایں آپ نہ دیستگ ءُ آئی جان چہ ھُشکی ء زِبر زِبر انت۔
دمان یے گوزیت آچہ درچک ءِ بزگ ء در کئیت داں آر ا پیریں زالے ءِ اکس گون انت کہ آپُکّی ءِ شِنگ ء انت ۔۔۔ھمے اکس ء آمنی کُٹّ ء دور دنت ءُ گوشیت !باریں مُلّااے اکس ء بچار باریں پجّہ یے کارئے۔۔۔؟ 
من ھمے اکس ءِ چارگ ء دلگوش باں داں آ جنک برھنگ ء پاد کئیت راہ کپ ایت۔۔۔
آدگہ درچکے ءِ بُن ء اوشتاتگ من ء گوانک جنت کہ بیا اے درچک ءِ تاکاں ھساب کناں ۔۔۔من ھیران باں کہ داد ء باریں مرچی چون انت کہ برے
 درچکاں چنڈایت ءُ برے گوشیت ءُ گوش ایت بیاد رچکانی تاکاں ھساب کناں۔۔۔؟ 
من ءُ آھمے درچک ءِ تاکاں ھساب کناں رد کناں ھساب کناں رد کناں تہ ما دوئیں دمبراں۔۔۔۔ ھمدا لُوڑے کئیت درچک ءِ دراھیں تاکاں بارت۔۔۔چہ تاکانی چیر ء گونڈیں کانسلوکے درکئیت کہ آرا وڑوڑیں رنگ پِر آ سمبھ اتگءُ آئرا سبزیں تاکے دپ ء انت۔۔۔ما ھمیشرا چارگ ء دلگوش باں داں ھما جنک ء دگہ ھمراھے گون انت آدوئیں کاینت ھمے کانسلوک ء زورانت ءُ راہ کپ انت۔ما ھشک ءُ ھیران ھماھاں چاران باں۔۔۔
 آمن ء جُست کنت کہ اے چونیں جنک انت۔۔۔؟
نہ بیت من آئی دگہ گپّے بہ جناں داں ھمے ساھت ء یک جنکے پُترایت ۔۔۔ آجنک ء گندایت ڈنّ ء در کئیت روتءُ من آئی پُشت ء روان باں ما لہتیں گام جناں داں جنک ماراگوانک جنت ۔۔۔ آ من ء گوش ایت بِلّ ایشاں چکّ مہ جن ھچ مہ گوش ۔۔۔ بلے منی چکّ گردیت من چاراں داں جنک گار انت ءُ کاسلونکے مئے پُشت ء گوانک جنانء پیداک انت ۔ من تُرسگ ء لگّاں آرا گوانک جناں بلے آ چکّ نہ جنت روان کنت من ھمدا سنگ سیاہ باں اوشتاں ءُ منی پاد دیم ء نہ کنز انت ۔۔۔کاسلونک کئیت منی بدن ء پہ زبان چٹّان کنت ءُ چہ منی جان ء دردے چِست بوھان بیت درد گیش بوآن بیت۔۔۔ من کوکار کناں بلے آ چہ منی چمّاں اندر بیت داں رؤت گار بیت۔۔۔
من ء ھمدا شپ کپ ایت وھدے تہاری ایر دنت کاسلونک دم بارت ھمدا ھاکانی تہ ء واب کپیت ۔منی جان ءِ درد ءُ دور اوں ترہ انت ءُ من ھمدا واب کپاں ۔یک وھدے من دریہگ کناں داں روچ برز انت ۔۔۔ھما جنک منی کش ء برھنگی ء واب انت ءُ کاسلونک ءِ رنگ تہار دیم انت۔


							****

















پیرو


	مردم مِر انت مردماں کبر کن انت ۔۔۔
مردماں جارے گوش بہ داراِت۔۔۔۔من مِراں من ء کسّ کبر مہ کنت ۔۔۔
ھاھاھاھاھا ۔۔ بلے من پرچا بہ مِراں؟
 اسلک تئی ساہ دربئیت من نہ مِراں۔۔۔۔ داں نازل زندگ انت من نہ مِراں۔۔۔
اسلک مِرگ وش نہ انت ۔۔۔کبر وش نہ انت اودا نازل گون نہ انت اودا کسّ نیست کسّ گپّ نہ جنت۔۔کبرانی مردم ھچ زُگ نہ کن انت ۔۔۔من ء بے گپّ ء نہ بیت۔۔۔ھاھاھاھا
مردم دروگ بند انت کبراں ھچ مان نیست ۔۔۔کبر تہنا انت، کبر مونجا انت ،کبر پیر بوتگ انت ،کبر کسّہ نہ جن انت ، کبر ھچّی نہ زان انت ۔۔۔پیرو پدا ھاک ءِ جمپ جوڑ کنان بوت ءُ گوشگ ء لگّ ات کہ الّے اے منی کبر انت، اے منی ماس ءِ کبر انت ، منی پسّ ء کبر نام ء نہ بوتگ ،منی پیرک ءُ بلّکانی کبر گوات ء بار داتگ انت۔۔۔ ھمدا گوات ء مان شانت ءُ پیرو گوشگ ء لگّ ات ۔۔۔گواتو گواتو منی کبر ء بار مہ دئے منی ماس ءِ کبر ء بار مہ دئے۔۔۔۔ 
گواتو گواتوبرو دو جنی آنی لوگاں دنز بہ کن۔۔۔۔ پدا آئی اسلُک ئی نیمگ ء چارات ءُ کند ات۔۔۔۔اسلک پاد اتک نُرنڈان بوت ءُ شت۔پیرو گوشگ ء لگّ ات کہ الّے اسلگ گنوک انت اسلک ء مردم نہ زور انت ۔۔۔اسلک چکّے جت پیرو ء زاھے دات ءُ راست کشّ ات تچگ ء لگّ ات ۔۔۔
پیرو پدا گوانک جت کہ اسلک گنوک انت الّے اسلک گنوک انت ۔۔۔۔ 
پدا پیرو چکّ جت داں نازل وتی پساں سر دیان ء پیداک انت۔۔۔پیرو شات کرت کوکار ء لگّ ات کہ الّے نازل انت نازل من ء دوست انت ۔۔نازل تئی بگلانی بوہ وشّ انت ۔۔۔نازل تئی گورانی جہل ءِ سہرین نشان منء دوست انت ۔۔نازل کمّو منی بگل ء بیا۔۔۔نازل کندگ ء ات ۔۔۔ پیرو پدا ھاک ءِ بان جوڑ کنان ء گوشگ ء ات کہ نازل بیا۔۔اے منی بان انت۔۔ اے تہت ءِ سرا من تو وپساں نازل بیاترا بگل ء کناں نازل بیا ترا۔۔۔ نازل اے دیم آدیم ء چارات داں کسّ نیست آئی پیرو ء چارات ءُ کنداتءُ گوشت پیرو منی بدن ترا دوست بیت ؟۔۔۔۔تئی زاہ سکّ وش انت ۔۔۔ 
ھمے دمان ء نوری ء وتی پس گون ات انت سراِش دیان ء ھمینگو پیداک ات ۔۔۔ نازل ء وھدے نوری دیست تہ پیرو ء دپ ءِ پُرّ ء زاہ ءُ بد کنگ ء لگّ ات۔
نوری جُست گپت کہ نازل ترا چے انت تو جاک کنگ ء ئے؟
نازل ء گوشت کہ اے کہبہ ماسیں پیرو انت وتارا گنوک ءُ گہیڑے کرتگ ھمے کہ من ء گندیت زاہ ءُ بد ء لگّ ایت۔۔ ۔ اے پچل ماس گنوک نہ انت ھچ جنّ ء نہ گپتگ لنڈرے پیرو لنڈرے۔۔۔
نوری دیم گوں پیرو ء کُت ءُ گوشت پیرو کمبہت چوش مہ کن یکے دپ ء ِات جور کنت ۔۔۔کسّ ء زاہ ءُ بد مہ کن تو پیرا پیرا پہ زاہ ءُ بد کنگ پئیم بئے؟
پیرو ٹہکے دات ءُ گوشت نوری !نازل ءِ گورانی جہلءِ سہریں نشان من ء سکّ دوست انت ۔۔۔نازل ءِ بگلانی بوہ سکّ وشّ انت ۔۔۔نوری نازل سکّ گٹّ پاچیت۔۔۔نوری نازل سکّ کوکار کنت۔۔۔نوری نازل منی کسانی ءِ سنگت انت ۔۔۔ نوری نازل منی بگل ء کئیت سکّ گنوکی کنت۔۔۔
نوری ء دست گوش ء کرت انت ءُ راہ کپت ۔نازل ھمائی پشت ء نرنڈان ءُ پیرو ء بد ءُ ھبر کنان پشل پشل ء روان ات۔
نازل ءُ نوری دور شتگ ات انت ءُ پس چران ءُ سر اش جہل ات انت روان ات انت ۔
پیرو پدا ایوک ء نشتگ ھاک مُچّ کنگ ءُ کبر جوڑ کنگ ء ات ایوک ء جاک ءُ کوکار ء ات کہ الّے اے منی کبر انت نازل بیا بچار منی کبر چنچو پراہ انت من ء ایوک ء کبر ء وشّ نہ بیت نازل بیا منی کش ء ترا جاگاہ انت۔۔۔
روچ بیگاہ ات پیرو باھوٹ ءِ دکان ءِ دیمء نشتگ ھاک مُچّ کنگ ءُ کبر جوڑ کنان ات دیگر ء دمانے گوستگ ات ھلکءِ پیر ءُ کماش دکان ءِ دیم ء نشتگ دیوان ات انت ۔ پیرو گوشگ ء ات کہ الّے اے منی کبر انت ۔۔
نازل! منی کبر پراہ انت بیا ترا جاگاہ دیاں ۔ کبرایوک ء وشّ نہ انت ۔
گوں من کسّ گپّ نہ جنت من ء کسّ دوست نہ داریت ۔۔نازل بیا من ء دوست بِہ دار۔۔۔۔بیا کمّوتئی بگلاں بوہ چِناں ۔
ھمے دمان ء نوری دکان ء اتک واد ءُ شکرے زرت دراتک آئی پندول ء کلیت توار ء ات انت ۔نوری ء دیم گوں دکان ءِ دیم ءِ نشتگیں مردماں کت ءُ گوشگ ء لگّ ات کہ پیرو سہبی بزّگیں نازل ء زبرّگ ءُ زاہ ءُ بد ء بوتگ ۔۔۔وتارا گنوک ءُ گہیڑے کرتگ مردم راہ ء گوزگ ء نئیل ایت ۔۔۔چہ پیریں نازل ئی سرا نہ کپ ایت۔۔۔کسّے ھچ نہ گوش ایت کہ گنوک انت ۔
پیرو ھچ جنّ ء نہ گپتگ ھلک ء مردم مان نیست اگاں نا پیریں نازل ءِ جست کسے ء گپتگ ات انت کہ مُپت ءُ ھدا پیرو ھر کجاگندیت نامے دپ ء انت زاہ ءُ بدے کنت ۔۔
شاھو ء درّائینت کہ تو نازل ءِ گُد ءِ بچہ مہ بو نازل وت چشیں مُور ءُ بے آزارءُ ساپین یے نہ انت کہ آئی دپ تو بہ بئے۔۔۔
آوھداں کہ پیرو پیرجان ات نازل ء وتی سینگ ء داشتگ ات کس ئی گپّے گوش نہ داشت انت۔ شپ ءّّ روچ وھد ءُ بے وھدسرکپگ ءُ ایر کپگ ات۔۔۔
بکشل ء شاھو گوشت کہ تو بس بکن دپ گوں نوری ء کرتگ نیش یے جنگ ء ئے کمّو شرم بہ کن۔۔۔
 نوری نُرنڈان بوت ءُ راہ کپت کہ بازار ءِ کماش وا ھمیش انت کہ وتی دپ ءِ سُدّ اش نیست۔۔۔
نوری دور شتگ ات داں بکشل ٹہکے دات ءُ دیم گوں شاھو کرت گوشت کہ شاھو!تو بلے پہ نازل باز کُونڈُک دات ترا زالم ء نیم چمّی اوں نہ چارات ۔۔ھاھاھاھاھاھا
شاھو گوشت ھؤ اے زالم انگتہ من ء گندیت دیمے تہار انت ۔۔۔
بکشل گوشت کہ شاھو تئی زاناں انگتہ دل ایکیم نہ انت؟
شاھو گوشت کہ بکشل نازل اگاں رازی بہ بیت من ء ماس انت انگتہ پُشت یے نہ دیاں۔۔۔۔پیرو اِشکت تہ زھر گِپت ءُ گوشت یے ۔
شاھو وتی کچیں دپ ء بند کن اگاں نا ھاک ء پُرّے کناں۔۔۔۔بکشل ء کندگے جت ءُ گوشت کہ پیرو ئی دیم ء نشتگ نازل ء گوش ئے پیرو چوں سگّ ات کنت۔۔۔ پدا دراھاں دپ یک کرت ءُ کند ات۔۔۔پیرو پاد اتک جاک ء لگّ ات دراھیں کبرے لوڑینت انت ھاکے شانک شانک کرت انت دیوان ءِ مردم ھاک ءُ دنزاں بار گپت انت ءُ پیرو تچان زاہ دیان ء شت۔
رمگ ھلک ءِ نزّیک ء رستگ ات نازل وتی پسانی دیم ء شُتگ واترّگ ء ات پیرو آئی راہ ءِ سرا میلانک ات ءُ آرا چارگ ء ات۔نازلء مُزواکے جتگ ءُ مرچی وتارا سینگارتگ ات یے ۔۔۔ اے دیم آدیم ء چارات ءُ دیمے گوں پیرو ء کت ءُ گوشت یے۔۔۔ پیرو لنڈر تئی لنڈری منء سکّ دوست بنت۔۔۔شپ ء بیا من وتی بگل ء
 ترا جاگاہ دیاں۔۔۔ پیرو کوکار ء ات ءُ شاھو ئی نام ء  گرگ ءُ زاہ ءُ بد کنگ ء ات۔۔۔نوری نوکی وتی پسانی رند ء پیداک ات۔ 

							****


 



جنگل مردم

										
من تہنا ءُ نا بلدیں مردم۔۔۔دیریں کہ جنگلے ء گاراں نئے کِشک ءُ رندے گِنداں نئے بنی آدمی نکش ءُ چیدگ ئے۔۔۔کجام نیمگ ء کہ کِشکے در کئیت ھمائی ء گِراں رواں۔۔۔رواں رواں روچ ءُ شپ وھد ساھت موسم بدل بنت ۔سپر دراج بیت ۔پدا چاراں داں اے ھما جاگہ انت کہ من چہ ھمدا وتی کِشک گپتگ۔۔۔ یا شپ جاہ ءُ روچ جاہ کنان ء رواں داں دیم ء دراھیں راہ بند بنت پدا واترّگ کپ ایت ۔۔۔ 
ھمے جنجال ء اُمر گوازان انت ۔۔۔
جنگل انچیں جنگلے کہ ادا بیدِ مُرتگین ءُ پیریں درچکاں دگہ ھچ نیست ۔بس یک رندے من اُشترے ءُ مردمے ءِ پد دیستگ ات انت ھماھاں گِران ء شتگ اتاں۔ داں من ء شپ کپتگ ات ۔شپ من گوازینتگ ات داں سہب ء بلاھیں گواتے دراتکگ ات ۔ 
گوات ء لہتیں روچ ء انچش کشّ اتگ ات کہ چمّ پہ چمّ ء میم نہ بوتگ ات درچکانی کش ء اوشتاتگیں درچک اوں گندگ نہ بوتگ ات انت ۔گوات ء اُشتر ، مردم ءُ منی پدلوڑینتگ گار کرتگ ات انت ۔۔۔ پدا سراں سران ء وتی واترّی ءِ اوں راہ ءُ درمن شموشتگ ات انت۔
روچ ء اے جنگل ء بِہ تچ بِہ لوٹ یکّ یکّ بہ کن تہ ھچ گندگ نہ بیت بے ترکّ ءُ توار انت ۔ھچ وڑیں پد ءُ رندے ء چمّ نہ کپ انت ۔بلے ادا شپے شپے انچیں توار اشکنگ بنت کہ دمانے چمّاں بند بوھگ ء نئیل انتءُ کدی اے دیم آدیم ء آسی شہم اوں گندگ بنت ۔۔۔۔بلے ایشانی نزّیک ء برو برو شپ روچ بنت آس ء سر بوت نہ کن ئے ۔ پدا روچ درکئیت ھما ھورک تہنائیں جنگل ءُ من ۔۔۔ دگہ ھچ گندگ نہ بیت۔ پدا نوک جاگہے سپر ء بندات کناں۔
بازیں انچیں جاگہہ گندگ بنت کہ اودا بس ایوکیں کبرانی چیدگ گندگ بنت ءُ کبر انچش کوھن کہ آھانی نکش کرنانی سپرءِ یات ء دئینت۔ باز جاگہاں کوھنیں کپتگیں ھڈّ ءُ ھوڑ گندگ بنت چیدگ مِکّ انت کبر بار گپتگ انت ۔۔اے ھڈّ چو زانگ نہ بنت کہ مردمی انت یا دگہ رستر جناور ءُ مال ءُ دلوتانی انت۔۔۔
ھڈّ ءُ ھوڑ کوھن ءُ زمانگی روچ ستکگ انت۔۔۔ من ایشاں گِنداں تہ انچش ماراں کہ ادا ھرچی یک رندے کئیت پدا گار بیت داں ھمدا ساہ دنت۔۔۔ وتی گاری ءُ بے راھی ء گنداں من ء اوں انچیں تُرسءُ بیمے جان ء کپ ایت۔
نہ زاناں منی اد ء آھگ ءُ گاری ء را چُنت وھد گوستگ ۔۔۔من روچ شپ ، ماہ ءُ سالانی ھساب ءِ دارگ پہک شموش کرتگ ۔۔زند ءِ ھرچی کہ من دیستگ دراہ شموشتگ پہک ء بے ھال کرتگ انت۔۔۔ بس ھمے گنداں کہ شپ روچ شپ بنت ءُ شپ روچ۔ھمے کہ چمّ پچ بنت من راھے گِران ءُ درکپاں اے نہ جیڑاں کہ اے راہ کجا درکئیت ءُ منی منزل کجا انت۔۔۔؟
یک روچے بلاھیں چاھڑیں چِلّگے ء منی دراجیں راھے گپتگ روگ ء اتاں داں تاھاپیں راھے ھچ نیست منی نُکّ بے آپی ء چو تلار ء ھُشک انت ۔۔ اے وھداں آپ ءِ تلب سک گیش انت ۔۔۔روگ روگ ء دور منی چمّ بلاھیں درچکےء کپ انت ۔ من گاماں تیز کناں کہ رواں ساھگ ء یے کمّو نِنداں ۔۔۔ وھدے من اودا رساں داں آئی چیرا کسانیں اوشتاگیں آپے کہ چہ لنش ءُ پُتار ء پُرّ انتءُ آپ ءِ رنگ زرد زرد انت ۔من ھمدا گُکّو باں کہ دپ ء سکّ دیاں آپ وراں داں آپ ءِ تہا 
وتی اکس ء گنداں تہ من زاناں کہ من ء سکّ دیر گوستگ۔۔۔ بلے تُنّ من ء جیڑگ ء نئیلیت من دپ ء آپ ء سکّ دیاں داں منی لاپ چہ آپ ء پُرّ بیت۔ وھدے
 کہ من پاد کایاں تہ من ماراں کہ منی پاد گران انت ھمراہ نہ بنت ۔۔۔ ھمے درچ ءِ بُن ء من پہ زورانسری کایاں کپاں کہ من ء دگہ ھچ سُدّ نہ بیت ۔۔۔یک وھدے منی
 منی جان ء دردے مان کپ ایت کہ چہ پُرّیں واب ء پچلرزاں۔
 وھدے من دریہگ کناں چمّ پچ بنت داں روچ جہل کپان انت ءُ جنگل زرد زرد انت۔۔۔ منی چمّانی دیم ء لاگریں اُشترے جُکّ اتگ ءُ پیریں جنینے ء مشکے ءُ دگہ لہتیں درپ گون انت ھمدا آپ اش کنگء انت۔ من آرا گِنداں تہ ھجکّہ باں۔۔۔ من دل ء جیڑاں کہ رواں جُستے گِراں داں آئی چمّ پمّن کپ انت ءُ آ من ء جُست کنت کہ تو چونیں مردمے ئے؟
من وتی کسّہ ء کاراں کہ من سکّ دیرانت ھمے جنگل ء گاراں سراں سراناں ھچ نہ گِنداں۔۔۔ نئے راہ ءُ درے گِنداں نئے ھلک ءُ مردمے۔۔۔ نوں من ء یات نہ بیت کہ چینکس وھد انت ھمے جنگل ء سراں سراناں دراہ من پہک ء شموشتگ انت۔۔۔نوں ھمینچو نہ زاناں کہ من ء کجا روگی انت۔۔۔ تو ھمینکس بہ کن کہ من ء چِداں در بہ کن راھے ء پِرّیں داں جاگہے وتارا بہ رسیناں بلکیں منزلے سر بہ باں۔
آدیم ء گوں من کنت ءُ درّائینیت۔۔۔من وت تئی وڑا گاراں اے اُشتر کہ من ء گون انت چمّاں کور انت اے ھما وھداں گار بوتگ کہ من کسان بوتگاں من ءُ منی مات ھمیشی درگیجگ ء دراتکگاں پدا شپے ء گواتے ء ما دوئیں تیل کپتگاں ھما انت اُشتر پدا من ء دست کپتگ کہ کُور بوتگ بلے منی مات ھما انت گار انت۔۔ ھما ایں من ھمک شپ ء سہب کناں وتی ماس ءِ شہازگ ء درکپاں روچ شپ بنت تہ من ھچ نہ گنداں۔۔۔۔ اے راہ ء اوں ھمک نیمگ ء بِگر ئے بُروئے گار تِربئے بلے منزل نہ گِندئے۔۔۔۔
پیر زال گوں من گپّ ء ات داں وتی گُدے کشّ ات انت ھمے آپ ءِ تہا نِشت وتارا اے دیم آدیم ء آپ پرّیچگ ء لگّ ات۔۔۔ آدیم ء آوتارا آپ پرّیچگ ء ات ءُ اے دیم ء گوں من گپّ ء ات۔۔۔آئی سجّیہں جان کرنچک کرنچک ات۔۔۔ آئی وتی جانء پہ دست لگاشان ات منی چمّ آرا سکّ ات انت داں آوتی گوراں دُوشگ ء لگّ ات ۔آئی گور چہ شیر ء پُر اتّ انت۔۔۔ھمے وھداں من دیست آئی کمّو کندات تہ آئی ھارونک سیاہ سیاہ ات انت۔۔۔پدا آئی دیم گوں من کُرتگ گوشتگ ات ۔۔۔ ھمے کہ من آپے گنداں منی گور درد کن انت داں من اِش مہ دُوشان ایشانی درداں من سکّ نگیگ باں ھچّیگی نہ باں۔۔۔
آ وتی گوراں دوشان ءُ شیراں ریچان ات ۔۔آپ اسپیت اسپیت ترّان ات۔۔۔
یک وھدے آئی وتی اُشتر ھُشّ کُت ءُ اُشتر چہ جوک جاہ ء پاد اتک ءُ اتک ھمائی بدن ء بوہ چنان بوت ۔آئی اُشتر ءِ مہار گپت اُشترء دپ ھمے آپ ء سکّ دات۔۔۔ اے آپ کُٹّ اتگ ات ءُ اُشتر ھمے زمین ء نُکّ دئیگ چونش ءُ بارّگء ات ۔آئی بارّگاں جنگل سرا زرتگ ات ۔
پیر زال پاد اتک کہ اُشتر ءِ مہار ء گِراں داں اُشتر مِین انت پادے زمین ء کلّ انت انگتہ ایر روان ات۔پیر زال من ء گوانک جنگ ءُ کوکار ء ات کہ بیا منی اُشتر زمین ء وارت ۔۔۔ من پاد اتکاں کہ رواں پیر زال ء کُمک کناں اُشتر ء درکناں داں منی پادھمدا ایر روان ات انت من پہ ھیلہے دوگام ء شتاں بلے دیم ء شت نہ کرت ۔۔من یک پادے در کناں تہ دومی بُڈّیت دومی ء درکناں تہ آدگہ پدا ایرروت۔۔۔دو سئے گام ء منی ھاٹیگ ء پہک جواب داتگ ات ءُ من پہک ء ایر روان اتاں۔۔۔پیریں بلّک وتارا گیشّینان ات بلے آ اوں ایر روان ات۔۔۔ بلّکءِ کوکارءُ اُشتر ءِ بارّگاں جنگل سرا زرتگ ات۔۔ من ھمے گندگ ء اتاں کہ زمین جہل ء پراہ بوآن انت ءُ من انگتہ ایر رواناں ۔۔۔ منی چمّانی دیم ء لہتیں ھڈّ ءُ ھوڑ کپتگ کہ روچ ء سُتکگ ات انت زانگ نہ بوت کہ چونیں ھڈّ انت۔۔۔۔
 روچ کلہے گندگ بوھگ ء ات ءُ جنگل ء شپ گران ات۔


