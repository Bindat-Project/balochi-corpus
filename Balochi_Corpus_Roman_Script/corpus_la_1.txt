
Maná pa zendá gamay watásáni tir naylant
Delá gón jédhán, delá maróchán zahir naylant

Ométay monjáray ché gelag, ché delay mayár ent
Maná tai dargáhay zyáratá ke pakir naylant

Tará ón koshtag masitay molláay pant o sóján
Maná ón kabrá pa shehm Monker, Nakir naylant

“É lahmén dardáni passawá kay bedant saminá”
Ke shántolárá ladáni sabzén kahir naylant

Maná tai zaperánén yátáni mahparay bu
Bebán damáné gamáni shahrá cha dir, naylant

Mobárek Kázi

Shawk o tázagén polláni bu cha dokkáná dhann daggay kerr o kashán mán gwátá shengetagat. Nazzikay áshkáldáná cha lahtén sestagén golábi pollán, ke kaséá roptag o rétkagatant, ón wasshén bué dar áyagá at. Áiay chapp o chágerdá poll pa gechéné yajjáh lóthok kotagatant. Áiay polláni gechéni námdár at. Cha durá kaséay chamm kapt, á allamá pa jostá dokkáná atk.
“Tará bale é selbuén métagá saynth o antaray zalurat naent genday?” Jenekkéay jostay passawá áiá éoká bechkandagé jat.Hamé ke nazzike bángwáh but, Samir cha wábá jah serret o zut zutá mazanén bágay keshká rahádag but. Nazzike ródaráiá á bágá sar but. Ódá ón hamok róch yakké áiay wadárá gón pollán neshtagat. Samirá hamé ke cha pollán porrén cháder kópagán kot godhá gón bechkandé josty kot.“Golábay polly mán?”“Adhay haw. Man zánán tará bé golábá nabit.”“Mani hayr ent, mardománi taw zánay lóth ent.”Padá á bechkandán dém pa shahrá jahlád but. Dokkánay málek ón hamok sohb dokkáná atk, zikkén róchay hesábay randá o nókén polláni cháragá ke kojám kojám poll áortagant o kojám nehádá. Áiá gón del o setk poll yajjáh kotant o lóthoká polláni dastag addh kot.Yakk shapay hamá jenekk bázárá gwazagá at. Áiá dist pohlay chérá kechraháni bándhomay kashá yakk dertagén sháléay sará poll bahá kanókén bachakk waptag o áiay kashá golábay yakk sháhé gón golábay pollá ér ent. ‎
Andalib Gechki

Samin gózh dár!Mani é arz o peryátánKe hardén taw gwazayCha góragén kolláni érgwátánHamódá ke hazárnázén baháray pollGón pollén hamsarán neshtagHamódá ke golén gránáz o gránmolGón wati átárshanzén mahparán neshtagBogosh wassh wasshoká gósháyKe “Tai é bazzagén áshekBadén rócháni ámách ent”
Samin gózh dár!Mani járáKe taw hardén gwazayCha mir o sardáráni bázáráHamódá ke maróchigén jahánay bádsháhGón Chákarán neshtagHamódá ke wati bárigay wassáchén kamáshGón mehterán neshtagGón trondén hakkal o gorrán bogosh“Wájah nun zolmay róch kammén ant”
Mobárek Kázi

Man án zendáná ásay bénewán ánMán tonnay jangalá taw ham shepád ayHamá sahtán ke kóchandhit zamánagTaw páday tráwalán dastay delá kanMan angáré cha borzá ér géján Monir Mómen(Daryá Chanké Hóshám Ent)
Sargwát malárén bechkandé, nódáni sabáhán ér retkagYakk omré zahirán gwázéntag, yakk arsé negáhán ér retkag
Lontháni sahárén gyábáná kukuén hayálé bósah dantTai mehr tadháni nókápé, sangartagén ráhán ér retkag
Baré kóhán karójit métag kant, baré shahrá jangal singáritYakk mast o malangén béhabaré, labzáni satáhán ér retkag
Tai mehray zarábén báhandán, daryáén hawassé bádéntagYakk trampé sawábán áp kotag, yakk trampé gonáhán ér retkag
Tahnáiay hórkén emrózá wayránén kodóhé hiskáritShabdrangén zahiré drachkáni del sestagén sháhán ér retkag
Armán tai kohsárén delá hóshámay sapar óshtát nakantBon geptagén arsay mómén gam, arwáhay panáhán ér retkag
Hálek Armán

Hákán chér tarretag, danzán geptagZi padá mósomay chammán geptag
Chádh sar retkagén darpé báládMarchi bégáh goshay bangán geptag
Pa maná kwahnén káláté donyáWahd mókói kodámán geptag
Róch bar gashtagén chammán nádénDigará sáhegay wágán geptag
Laddh o bój ant padá halk o hankénRáj rájé bale jangán geptag
Chónén kawlé, kai daynán borawánMá kojám Jádhuay rishán geptag
Gésh tarrén wati págay péchánTa bezánán maná róchán geptag
Róch sádhéntagén margay nyámáZendagi áhené zangán geptag
Ás ródéntagén drachké ArmánNódi shóréntagén shanzán geptag
Hálek Armán

Cha Hániay zahirán bitag pakir nálit Del chó mani sorózá marchán zahir nálit Tai paymén ládhokáni bechkandant páday pádénkMay paymén bazzagáni bahtay lakir nálit Gorrániay Kahirá Kiyáay yát gir antShirén Dokormay yátán Barray Kahir nálit Neshtag man tránagáni sabzén chenálay chérá Bécherágén Mobárek shahrá cha dir nálit Mobárek Kázi Aprél-1985, Shál

Nawbatay shahragáni tyábdapánÁsay daryáé chawl próshán ent
Má delay hón dát o sahdhéntagShap tai tonnién mosámáni
Ráh grán at gamáni kohbandénChó sawásá delon kotag pádá
Menzeláni cherágdanzén daránDidagon pach kotant pa hayráni
Wáhagán sinagáni keshk shamoshtAncho tachk ant tálehay ótág
Máh o estálán sayl o swádániDeljamá ráhay tarragá naylant
Sayd o áhu kojá sapar bekanantDidagán ráh nadant kóh mojay
Kwahnén bádgiré goshay gwát rojitJi pa ahdáni sotkagén sáheg
Bár bótkag mosáperén morgánBánzolán bétawárá bál kotag
Monir Mómen

Óstáni béráhén garán
Wáhag shepád óshtátagant
Mahkán chandhit dámoná
Drachkáni tahnái sorit
Tákáni zémer chawl jant
Gwátay sapar dazmósh kant
Trakkant deláni tráwal ant
Granch ant ke chammáni bojant
Dastay delá paym nabant
Sammi tai sáheg koj ent

Mán gwánzagén addirahán
Kaypáni mósom sambarit
Tai dráhiáni métagá
Chóke nawáén mardomé
Hóshá wati ráh gár kotag
Morg dán kadi sáchán bant
Ábréshomén wáhag delay
Róchay sará chón ér bit
Sammi tai sáheg koj ent

Man wa pa taw óshtátagán
Zikénén drachké kayt mani
Báláday pollán bahr kant
Tránit dege gálwáréá
Tahnáiá sad tahr kant
Arsáni támá ham polit
Giráni sahtán bál dant
Sóchit zaipén bátená
Sammi tai sáheg koj ent

Sammi tayábay dámoná
Man tonnay jué borretag
Ápay sapar hóshám dant
Armánién morgáni ram
Chó tai gwaray hárá sedit
(Chónáhá kwanén tránagé)
Gón taw agan dróti bebit
Máhá salámá pad bogosh
Wábáni sáhélá madozz
Sammi tai sáheg koj ent

Monir Mómen
(Daryá Chanké Hóshám Ent)

Taw Kojá Ay?
July 7, 2025 by Shónkár
Byá mani dóst, mani ján, mani zerday morád
Taw mani zenday abadmánén cherágay rók ay
Pa taw dér ent mani gimortagén arwáh zarit
Taw mani zenday tahármáhén shapáni nók ay
Pa tai háterá oo sohbay teláhén estár!
Sambahéntag pa morádé delá mehráni chaman
Pa tai háterá sohbán wati bégáh kanán
Pa tai háterá bastag mán sará eshkay kapan
Na maná jannatay huráni gamán ranjéntag
Na maná sótk kanant ásén pariáni badan
Zenday zersóchén gamáni mani tálán kanók
Tahná tai wáhagay zamzilán gón bandig án man
Tai shapchámalén malgóráni shank án bárag
Tai cherágdróshomén péshániay nadrig án man
Byá benend sáhatoké gránén gamán tálán bekan
Mani bésáhegén róchán padá sáchán bekan

Kadi bit man nazánán* mani ágahi cha wábá
Maná hecch shepá nadátag delay eshkerén ketábá

Tai kaddahán zahiray maná wáng wáng kortag
Chó sharábién golábá, chó golábién sharábá

Mani kortagén gonah nun maná ché bedant bárén!
Maná dátagat gonáhé mani kortagén sawábá

Oo samin o ásomi bó kadi may gwará byá taw
Taw beday shepárén bikán mani zerday péch o tábá

Mani jédhagán delaygán maná hál dát gedári
Maná ché goshit bánok mani kágaday jawábá

Kadi mahpar ant ke sheng ant! Kadi didag ant homár ant
Maná, Shád, gár kortag hamé Sammiáni dábá

 Atá Shád


 Nyádáni Máhekánén Shapán
July 5, 2025 by Shónkár
Nyádáni máhekánén shapán ke padi kotag
Tai duriá goshay dege máhé wadi kotag

Bárén zamánagá chiá tawrit may sangati
Má wat nazánén má kojám gránén radi kotag

É gellahá barán pa kai dáday pattará
Ke mehrwánéá mani mehray badi kotag

Mannán ke taw jahánay golén zinat ay bale
Tai bébaháén hosnay satá man kadi kotag

Márá jahán pa may gamán dant mobáreki
Ke má jahán wasshiay gwájár di kotag

Mobárek Kázi

Mani Táhir Bort
July 4, 2025 by Shónkár
Didagán dóstay homárénán, mani táhir bort
Syahbazén bikán shepárénán, mani táhir bort

Gwar pa gwar hamjotkiá mán narmagén béthay sará
Rostagén jádhán, anárénán mani táhir bort

Paiyaká naylant maná tránag mán káshén koddhoká
Dard o ranján béshomárénán mani táhir bort

Lótheton gámé byáyán pa taw, pádán dát jawáb
Cháragán tai gelladárénán mani táhir bort

Nay man kot gránén gonáhé, nay choshén karé radén
Kár o kerdán hósh o sárénán mani táhir bort

Talwasán man, talwasant wáhag delay hajgén mani
É shapán, bé taw, tahárénán mani táhir bort

Nezze man sálé goshay Sáher hamok ni sáhaté,
Wasshiay róchán, do, chárénán mani táhir bort

Morád Sáher

Mani shán ent o tai shán ent
Balóch ráj ent o Zishán ent
Baré gón taw baré gón man
Golén bechkand o diwán ent
Mani shán ent o tai shán ent
Balóch ráj ent o Zishán ent

Mani óst o omét ay taw
Mani wáhesht o wáhag taw
Mani dhéh ent o rájmán ent
Mani armán o ómán ent
Mani shán ent o tai shán ent
Balóch ráj ent o Zishán ent

É johday sarbolandén bacch
É ahday kongorén warná
Golén Panjguray zahrshán ent
Gehén Kéchay negahpán ent
Mani shán ent o tai shán ent
Balóch ráj ent o Zishán ent

Dán kad gón badán nenday
É borj o mádhián banday
Badén pegráni parmán ent
Mani kóshá tai dast mán ent
Mani shán ent o tai shán ent
Balóch ráj ent o Zishán ent

Makan yal mádanén ráhán
Bekan korbán golén sáhán
Delá cháp ent o chawgán ent
Namirán ent namirán ent
Mani shán ent o tai shán ent
Balóch ráj ent o Zishán ent

Dád Shásháni

Sassiay Peryát
July 2, 2025 by Shónkár
Beshkon mani peryátán Ponnu!
Parchi shotay gón brátán

Bóshtet baret gón é békasárá
Rande shomá kay hast ent manárá
Man tai korbán bátán Ponnu!
Parchi shotay gón brátán

Parchi shomá chó téz rawán et
Randá kasé pédák ent nazánet
Mahri shomay lang bátán* Ponnu!
Parchi shotay gón brátán

Dar pa dar án man kóh o agárán
Delmósh kanán án dhangar o dárán
Gár é sárbán bátán Ponnu
Parchi shotay gón brátán

Jend mani tahná tonnay haláhósh
Kass delay dóstá gón nakant chósh!
Sar kotag ni syahgwátán Ponnu!
Parchi shotay gón brátán

Baht dochár kan gón man Balóchán
Shát o galáni pésari róchán
Yalah dát maná sharzátán Ponnu!
Parchi shotay gón brátán

Á shapá rand shap namant padáRóchay sohrásén thapp namant padá Mant mehráni labz labzay hayálTai wapáyáni gapp namant padá Mobárek Kázi

Maná shamósh!!
Man mehray bémehrén sáheg án!
Mani mehr, mehráni mandará
Hamok mehri bándhomá
Mehray hodá lékit!
Man cha karnán bémehrén rahgwazá
Pad gerán, sar janán, talwasán,
Dém pa bénámén mehri menzelé, pa taw rasetagán!
O tai mehr?
Bémehrén wábé!
Mehr mani, mehray shapay estáray mermeránkén bramsh!
Tai tránag, tai zahir, tai mólom, tai gam, tai wapá
Koll bémehriay “mandr” ant
O man é dors
Néstiay mehray máneshá zendagén mehraéy kashá wápéntagant!
(Pa kaddhanén mehráni bémehrén óstá)
O maná mehr ent
Gón wati mehray bémehrén tahnáiay mehrá!
Hamá ke mani zenday awali o ásari mehr ent
O mehrnadistén mehré!
Man mehrá chón shamóshán?
Ke mani bongéj mehr o ásar ent mehr!
Maná shamósh!
Anchósh ke “mehr” mehrá shamóshit
Bémehr bémehrá
Man mehray aksgeray mehráni goddhi meh rán
Gón násarjamém mehráni akséá
Ke áiay máná nésti o náométiá abayd
Dege hecch but nakant
Maná shamósh!!

Mobárek Kázi

Mehráni róch nyáday mahkánén shap kojá antMay zenday majlesáni gránén sharap kojá ant Má kandiay zebahrén dáem zerá cha porsénMay pollén wáhagáni dorrén sadap kojá ant Mobárek Kázi

Dar Gétk Nakot
June 30, 2025 by Shónkár
Ráhé man pa wat dar gétk nakot
Jáhé man pa wat dar gétk nakot

Cháret man delay johlánk bale
Áhé man pa wat dar gétk nakot

Bérozhn mani emrózay shap ant
Máhé man pa wat dar gétk nakot

Lóthet ke watárá wat bokoshán
Cháhé man pa wat dar gétk nakot

Har chiz Mobárek *rast padá
Sáhé man pa wat dar gétk nakot

Brahnagén Oppáragáni Tawár

Bráhnagén oppáragáni zahirnálén tawár góshán kapit
Bébramshiay danz o moján!
Yakk náragé, yakk máragé
Báhand parmáit
Mani mehray nasahdhókén delá
Man talwasán
Chó zendagén máhig
Ke bé ápá zarit o palpathit
Holláni bánóri
Golábay sohrchakén pollé srapit
Zenday matáh
Lahdháni nilbómén zerá ógár bit
Man bésamá, béjhk, bé bramsh o tawár
Chó chellagay bémehrén
Mehray mósomá
Wasshi koj ent?
Tai ambarén bikáni sáhélá
Ke tákáni shamá
Sój beday
Pa má nazántkárán
Tawámén zendmánay
Wasshiáni zánagay mestág bit

Mobárek Kázi

Taw padá bekan wátarr
Jangá tai nám dayán
Johdá gwarbám dayán
Sáhá pa wám dayán
Arsán hóshám dayán

Taw padá bekan wátarr
Nad may bémas mabit
Badwáh dazras mabit
Tai wadhá kass mabit
Zend chó béwas mabit

Taw padá bekan wátarr
Mocch kanén hambalán
Téz kanén hakkalán
Trondén ás o jalán
Rók bant o balant

Taw padá bekan wátarr
Má yakk o yajjáh bén
Gón taw hamráh bén
Sáh o arwáh bén
Gón wat parwáh bén

Taw padá bekan wátarr
Zahir kotag báz pa taw
Róché bé taw naraw(t)
Ás gwart dozhmenán
Má nakot ji o haw

Dád Shásháni

Mehray pedhá ke hónén arsán chárag lóthay byá
Rókén deláni ásén dardán márag lóthay byá

May yátáni bánórá singárag lóthay byá
Darday ragámá, zerday dhagárá gwárag lóthay byá

Margay sagáray zeh ke manárá kosht nakant jazm án
Zenday mazárén dastay seláhá dárag lóthay byá

Kwahnén dódán chont deláni mehr kotant bégwáh
Pa may jaháná nókén rasmé árag lóthay byá

Tors o gonáhay, lajj o mayáray ozr kojám dhakká
Man ke tará o taw ke manárá bárag lóthay byá

Mobárek Kázi

Tránagay bráhay tránagá géjit
Del kojám jáhay tránagá géjit

Tai jigay kamátagén har lás
Chárdahi máhay tránagá géjit

Tai giwáray keshk mehráni
Mádanén ráhay tránagá géjit

Taw ke shengénay mahparán meskén
Sohb bégáhay tránagá géjit

Hezr dant markay jawrén mestagá
Malkamut sáhay tránagá géjit

Jotkay harrangén mehr o nazziki
Zenday hamráhay tránagá géjit

Márá tai kushén zánsaron gir ant
Sar ke sarjáhay tránagá géjit

Mobárek Kázi

Kollon zabádmálén gón mehlabán razéntag
Bánór wáhagáni pa náz sambahéntag

Pa bánokén gohárá chón brátay chamm sohr ant?
Ke gorkiay tawárá wábá cha paddarahéntag

Byá oo parirawájén Mahnáz pa maná ke
Chó Ómará maróchi par taw zabád méntag

É dahrá bémorádi ganjé pa bémorádán
Man pa morád zenday har sózmán trahéntag

Do gál jawr o tahlén atkag mani zobáná
Ke darday shirkeniá marchi maná soréntag

Mobárek Kázi

Kadi gwánkéá pa mahtal entKadi del goshay ke jangal ent Mani lógay démá drachké hastKai wadárá bárén mahtal ent Goshay sengé dastá pa má kaytHamé zendagi ke hambal ent Mani ráh démá bastagyTai tránagáni jangal ent Shapay némá gwánk jant manáHamé máh ke dhanná mahtal ent Hanip Sharip

Man rájpaházén daptaráni tahá gón hónán wati nawisán
Ke cha maná rand
Pa golzeminay mazárén baccháni rahnesháná
Mani é shayrán hamok diwal o seng o dhókay sará nawiset
Ke tá bezánant rájpálén saráni wájah
Wati watanmátay mehray ráhá
Watan ke karnán cha ádamizátay zenday ázátiay neshán ent
Watan ke imán o mehr o mahzab
Watan ke har rájay sharap o shán ent
Watan ke Enjil, Wayd, Gitá, Zabur, Tawrayt yá Korán ent
Watan morádáni golzemin ent
Watan sabáhay golén samin ent
Watan baháráni rang o drin ent
Watan ke nést ent ta hecch namánit
Watan ke hast ent má zendag *án, zendag *án, namir án*!!!

*án = én

Man kadi sardári o mitáp o kilag, bór o lashkar lóthetag
Man kadi morwáred o tangah, hazinah, mál o gawhar lóthetag

Yakk napassend o dayársóchén lewáré atk drahbátá mani
Man wati jenday tanaksáhén tagerdén koll o kápar lóthetag

Rombetag porkénag o kastén pa man yakk gongodámén lashkaré
Man cha zórákán é rájay zehtagén gáláni daptar lóthetag

Zendagén táwán bolóthán ham nadant torsá ke pa man sut bant
Pa natahirén delay per dáragá man ás o angar lóthetag

Wazhdelián zendmániay maná nést ent gelag duri kanet
Marg ham bahtá hazéntag nayayt, man róché do sad bar lóthetag

Man mayárig án o radwár án tai, pahelon bekan bánok ke man
Nábezánti wáhagay béásarén káráni ásar lóthetag

Chó dósháhén tirá mán atkag delá tránag tai, Hánol mani
Byá Sayad man ranj o andóháni angargwárén jambar lóthetag

Sayad Háshomi
Gray Makenziay Kárjáh, Bahren

Mahrang, mahlekáh, mahdém, máhay darwar
Byá mehr o dóstiay é jámagá lagóshán
Taw ham watá shamósh, man ham watá shamóshán
Man tai hayál o yátán kasshán cha tránagá
Taw ham delá cha dar kan péshi zamánagá
Taw ham dege baré yátán mani makap
Man ham delá wati sahdhénán jagaray kapp
Man ham goshán ke drógé é mehr o dósti
Taw ham bogosh manárá bémehr o béwapá
Man ham tai sharbati chammán cha sar gwazán
Taw ham á gwastagén róchán delá mayár
Man zurán tupaké béáp o tóshagá
Borzád bán pa kóhá ke ráj bazzag ent
Albat tará razá ent mahrang cha maná
Yakk nókén hambalé taw pa wat shoház bekan

Wasshián sóch tai gamay korbán bán
Man pakiri jágahá soltán bán

Taw mani bay, máh zeminá ér kayt
Bazzagén mardom godhá hayrán bant

Taw ke káay malgozárá mósomay
Kawsh kasshit, nód ham sáchán bant

Á pa bechkandé delá tarrént kant
Man padá zahrán warán wasshán bán

Á napahmit shayray názorkén tabá
É mani ganjén gazal táwán bant

Hokkahá kant gawharán dáná, delay
Á ke arsán dar kanant nádán bant

Wahday marham, Zámen, dorsán dráh nakant
Lahtén thapp kabrá rawant darmán bant

Ádamizátay é rastari jáhá Har kóhay poshtá ladigé Man wati possagán, zár o chihál* ánByáet koshán*É ladigán Karnay kahrén polang ant chokk Atá Shád *Koshán = koshén*Chihálá án

Hatamzebahrén zend pa yakk kesháré zarit
Kadi pa machkadagán golén baháré zarit

É sártén gwát zeray gón máhekániá
Goshay ke bánóri tanakkén sháré zarit

Saminá hál mani mahwashá sar kot
Golábay thálay sará kolitawáré zarit

É kai jagarsendén gamáni mestág ent
Ke didagán arsé, delá paháré zarit

Man delyakim án cha á parirawájá bale
É chónén rahsarán donén gobáré zarit

Mobárek Kázi

Didagán hón ér recháná kayt Zendmán chón ér recháná kayt Man tai bémehriay hayálá kapán Mehray nimón ér recháná kayt Mobárek Kázi(Zernawesht)

É kóh mechách ant dashtáni, bázár tayáb ant gyábánay
Hawréay newáná sabzénit del dráhén wábán gyábánay

Porkaypén zahiré lonth gasit, borwánok dant ent bémaylá
Bérang negáhé gishénit bass péch o tábán gyábánay

Arwáhé sahárit mestágán bándátay bozergén pahnátá
Bechkand trahénant ranján tai, sarréch ant azábán gyábánay

Byá byá ke zamánag páde shepád tai shóházá pad gardán ent
Bémollén homáré á lahdhi cha bang o sharábán gyábánay

Sengáni bashárat póshák ant ozráni hodábondén didók
Mahkánjalashkén kánchbadan pahréz golábán gyábánay

Báhand panáhé estunán, hankén wapáé bádháit
Mólom dán watá hinár makant del gyábán, gyábán, gyábánay

Mólom Cherág

Taw manárá Hazár randá páhu beday Sóch o kabrá bekan Man merán hák bánPád káyán Padá Rásténá goshán Mobárek Kázi 4-Jun-1982, Macch( Zernawesht )

Pa chandhagá
Gamáni gwánzagá
Delay
Hazár holl o wáhagán
Chó Sháhe Tork zalemén hawas kotag
Morád zendmániay ke pádmál butagat
“Hayál pákdámonén” “ gonahgárén nawbatay” “badápbuén menzelá”
Pa mesk o mehlabán zarit
Bahársanj mósomi maná ke solloki dayant
Ta zerd kódeki zarit o man kapán gamáni kuromay tahá
Sochán
Kabáb bán
Zárán
Mani ke “zend” bastagesh
Mán zolm o jabray sánkalán
Mani “zobán” bétawár o “wák” béwas ent
Ke maná golám kortagesh
Maná malám kortagesh
Bale
Man angatá
Gwamé tabáhjáwarén delá
Pa zenday shádehán zarán!!

Chincho bélezzat ant
Shám o rózard o bám
Byá pa taw hamsapar
Mahtal án gám pa gám

Tás sarréch bant
Kayp zurant golay
Lás jigay trepant
Bik parréch bant

Tonn o gozhnay jalá
Ars hónén shalant
Jig michal mani
Tai gamay jangalá

Máhén dróshom bebát
Poll golábay wadhá
Jambari nódshanz
Kaypay mósom bebát

Rólahi shénk taw
Máhay bránzán hamok
Aks paddar tai
Kánchay ádénk taw

Taw ebádat mani
Kábah o Jannat ay
Chó Koránay wadhá
Taw teláwat mani

Shahrá záher naay
Saht damán á goshit
Taw badal bitagay
Péshi Aktar naay

Aktar Mahmud

Taw kaypgirén shishagáni lezzati sharábé ayTaw wantagén ketábé ayTaw sestagén golábé ayChó sarpachén sarhangáHamok nábezántéá taiMastiáni lonjén zerPa bard o kayl gwázetagTaw anchén yakk tayábé ayKe narmén raékay narmagén delay saráTai nashoshtagén badanChó máhekán sambaritBale delon zaritDelon zarit o talwasitKe zendmánay náhodáTai hawasay bójiá*Gón dawr o pelmelán barantPa béneshánén menzelé!!

Emróz wati mahtalén gámáni sawádá
Pash(t) kaptagén bechkandán beryán kanán kant
Wayránián shengénit padá chammay saruná
Má gong bebén, ars warén,
Ják janén, dard
Má drost gayábáni mosáperchakén shabjat
Má drost wati dózahén pásáni sepáhig
Má drost tai wazhbóén mehráni wadárig
Má drost ganók yawwadhá, yawwadhá réthá
Rózardmojén gwátay talab mayl nadárant
Bé matlabá ágáhiay nimónán sar o chér
Békaypén zamánag wati hóshámay galá ent
É tonn may kópagay kabráni mayár ent
Hankénzadén nawbatán ómán wadár ent
Ehsánay wapáyáni mohobbat may sará ant
Dhokkálokay wahmáni hazánagtabén donyá
Pash(t) kaptag toshé zendagi angat!
Taw padá byá

Kámuay namiránén namiránay zahirán
Láchárén Karáréay wábáni bahárán
Dar géj, Ragámay padá wazhzémerén sahtán
Sayláná bekandén,
Pash(t) kaptag toshé zendagi angat,
Taw padá byá

Pérózay hamok shirkenén thappán kanén darmán
Jamiá wati rástén negáhán kanén gardén
Abdálén Samir ant o shaphájatén Manzur
Shishaggamén Jommahay peryát bolórán
Shayhakkay mazantawkalén Hájién kalátán
Gálebwadhén mawlánag o mastánahén mardán
Koll hamdelén yárán o ranginén golábán
Dáktarchakén déwánagián kópagán dranjén
Chamrókén wati Sonthoká pahrézén zaip ent
Nótakzadén wábán padá pódén kanén warná
Nódántabén teblén bozergáni dayárá
Emdáday hodáchádhén mehráni baheshtá
Pash(t) kaptag toshé zendagi angat,
Taw padá byá!

Wábáni pad o péshá sapar ágah ent angat
Gimortagant sangat….

Mólom Cherág

Marchi pa holl o wáhag zerdá gamán gón dóchán Nókén gwamé dayán ahdáni máh o róchán Har sáh maiyaté, har jámag ent kapan Har jón máneshé kabrá pa kay bokóchán Taw ham pa setk del mehré maná beday Man ham pa wazhdeli ásá watárá sóchán Harróch shahm kant gón nókén dróshomán Zórákay zálemi pa bazzagén Balóchán Mobárek Kázi
Cherágén óstáni rozhnay drin ent, mani zemin ent
Sabáay wazhbu ent yá samin ent, mani zemin ent

Modám pahmit delay hayáláni gálewárán
Jahán zánt é mani zemin ent, mani zemin ent

É shayr chammáni tahtariná lakir kasshit
É shayr emrózay sártén gin ent, mani zemin ent

Rechant arsáni hajgén tróngal cha rahnén chammán
Ke dertag jámag o bon jabin ent, mani zemin ent

É goddhi jang ent Balóch rájay pa ajuiá
Kayt enkelábé maná yakin ent, mani zemin ent

Kanán man zyárat wati shahidáni wábjáhán
Golámén rájáni jang din ent, mani zemin ent

Hazár randá goshán man Ráhi gón kóhén dardán
É hákay ópárá áprin ent, mani zemin ent

Abdolláh Ráhi

Manárá yát ent angatá
Tai shepárén mahparáni meskbuén sáhegá
Tai shahdmantagén anárkáni bósagay sahar!!
Manárá yát ent angatá
Tai sharábshánén didagáni kayp o nósh
Man pa sad morád tengetant, dist wáhagay asar!!
Manárá yát ent angatá
Tai golábdróshomén tanaklonthiá
Mani gamáni syáhshap kotant chó jannatay hazárnázén ráhsar!!
Manárá yát ent angatá
Tai chandanén badan chó narm ábréshomá gerókay shahmay darwar at!!
Man dánke moddaté tai zabád o mehlabén badan watá gón kort sar mán sar!!
Satar ke dawr gwastagén padá nabant pa maná
Bale man angatá baré
Tai ke tránagá kapán
Gamáni dág nók bant
Delá cherág rók bant

Mobárek Kázi

Del mani nálit chó bolbol, oo golábay poll
Byá mani dardén delay holl, oo golábay poll

Shap tahárén chó tai zolpáni siká ent
Máhekáni tai lekáhay tránagay bráh ent
Yát kayt tai góragén koll, oo golábay poll

Taw bahárgáhay bahár ay, taw zeri nód ay
Taw mani armán ay, ommét ay, delay bód ay
Bébadal, bématth o bémoll, oo golábay poll

Byá ke gón taw sáhaté zenday bogwázénán
Gón delay sázá tai hosná benázénán
Byá mani mehráni gránmoll, oo golábay poll

Atá Shád

Kóh sham bit tránagáni Dard kamm bit tránagáni Cháp o názénkáni ásar Mótk ham bit tránagáni Mobárek Kázi
É kóh!
May dhéhay páspán ant
May zemin ant o ázmán ant
É gatth o gar, é talár o sangar, é zéd o kahchar
É meskén maydán o patth o gréshag!!
É kahn o shahju o kawr o kilag, Balóchay shán ant!!
May rájay ázátiay neshán ant!!
Modám é nárahá janán ant!! Dán yakk estálé hast mánit
Mán ázmáná!!!
Dán róchay rozhnái hastagár ent!
Mán jaháná
Dán máh rók ent!!
Shapcherágén!!
Dán bám rokshit
Gerók shahmit!!
Man saddak án!!
Man delá yakin án
Balóchay bárig allamá kayt
Balóchay bárig allamá kayt

Mobárek Kázi
Taw áchár ay, dawr án manTaw daryá ay, kawr án man Tai meskén sarshódán byárant Gón sargwápán shawr án man Nósh kanán shahdáni badalá Andóháni jawrán man!!! Taw ke kahray arshay gerók ay Mehray zeminay pawr án man Mobárek Kázi
Nay Shahrbánu, nay taw may Goli
Gitánjali, oo Gitánjali

Wati dód o rasm o rawáján shamósh
É kallig o mashk o nepádán shamósh
É shéken o patkénk, é kólén nán
É gwánzag o kápar, é pall o bán
Kahir o koner tai, gazz o kalér
É gók o nangár, chenáláni chér
Tai kárá nayáyant ke jendayg ant tai
Boraw dirén molkán, taw degeray bebi
Zahirók o názénk o sawtán shamósh
Gazal dáem per band, taw dhaiko majan
Pa dóstán deli, taw háiku beband
Wati gál o labzán, zobáná shamósh
Wati jenday jáná cha pashká lagósh
Taw talwas pa Gáleb, pa Mirá bezar
Bekan layb o gwázi o molká betarr
Bálách shamóshtag, shamósh Chákará
Makan yát Gwahrámá, taw bell Kambará
Taw Mollá shamoshtag, taw Pázol shamosht
Taw Simok shamoshtag, taw Máhal shamosht
Taw Háni o Shayá lékay ganók
Donyáyá nám ent tai brátkoshók
Goshant bóli agan wassh ent, jenday badén

Wati molkay harch kahn o ju ent tai
Bálách taig ent o Dódá tai
Bibagr taig ent o Gránáz tai
Taig ent Hamid o Omarján tai
Gazábék o Gazzi o Delján tai
Nóróz taig ent, Nasir Hán tai
Kalát Miray tai o Moltán tai
Satar hoshk o wár ent zemin ent tai
Hárán taig ent o Sistán tai
Galá Dasht o Mandá, taw Kéchá galá
Ke jendá tai bráhit saray tai koláh
Pa taw Sanj o Bonjáh, tai Tés o Brés
Bambur o Sohrkóh tai hast o nést
Jenday tai chágerd, tai jannat ent
Kawsh tai sabáhay, tai róch barkatén
É mahluk o mardom, béherkatén
Pakir o gadáén, dráh béwatén
Wati bólián man chetawr yal kanán
Man Bakkal o Gawray ke randá tachán

Nay Shahrbánu, nay taw may Goli
Gitánjali, oo Gitánjali
Wati labzay shaydá, zobánay wati
Wati jenday gapp o bayánay wati
Man gégánán belly kanán Pázolay
Man Bohiray gál án, sokan Kásomay
Man dar bortag Payz o man wantag Paráz
Man án Jósh o Thégór o Jebránay ráz
Mirwádhi dóst ent, Jawánsál dóst
Nasir napt o birén wati gál dóst
Abábagr o Ezzat, maná Anká dóst
Sayad dóst, tachkén wati ráhband
Maná dóst wati rasm, maná dóst rawáj
Wati kádh gazálén, delay taht o táj

Man shaydá zobánay, man labzay hodók
Wati chamm dóst ant, wati chammay rók
Maná taw shegánán majan delbaray
Pa man shayr wassh ant golén Sáheray
Wati labzay bandig, zobánay wati
Man náelmén jenday, hayál án wati
Wati jenday chágerd, mawál án wati
Maná cha hayálán mani pach mager
Maná róchá madhóbár, shapá sar mager
Zobán dorbayán ent Balóchi mani
Mani bándát hamésh o maróchi mani
Mani labz o goptár, bayán ent hamésh
Pa man ganj o gawhar, pa man kamm o gésh
Zobán zendag bát o salámat bebát
Mayárig bát Shóház, malámat bebát

Nay Shahrbánu, Na taw may Goli
Gitánjali, oo Gitánjali

Kandil tawámén shahray merán ant yakk yakká
Delborrén zahir táhir gerán ant yakk yakká

É chónén benáé bémehrán bendát kotag
Názákén mani hamráhán barán ant yakk yakká

Chó marchigén ensánay wadhá yagráh nabant
Tawrát, Zabur, Enjil o Korán ant yakk yakká

Byá byá ke zerén chamm ars shalán ant tramp trampá
Byá byá ke ganókén zerd zarán ant yakk yakká

É dahray mardom Kázi tai gamwár nabant
Angat é bale tai chamm o sarán ant yakk yakká

Maná bosóch o ás beday
Mán zolmay angarán bejan
Maná gón thóp o gorkián
Gón zahm o esparán bejan
Maná gón sánkalán beband
Maná gón páhuá bedranj
É zerday wáhag ent mani
Hamé pa man hazárganj!!
Pa rájay háterá merán
Nabit manárá hecch ranj
Ke balkén hón bant mani
Garibay “ázmán”ay sanj
Bale delá man saddak án
Ke zolm o zóray ákebat
Pa tai kalát o mádhián
Tabáhi ent, tabáhi ent

Mobárek Kázi

Chón besahdhénán delá?
Chón besahdhénán delá?
Ke delá ásé bon ent
Gamay jambar pa dradi
Saht o damán ér dayant
Trongalén ars shalant
Gwát ham kasshit agán
Ázagén thapp kodant
Ke delá ásé bon ent!
O delay ás cha arsáni
Shalán sárt nabit
Pa man emróz tahár!
Ráh mani danz o gobár!!
Cha maná harkass shezár
Ke gam o ranjay tahári
Cha delay ásá narawt
Ke delay ás tai mehr o wapáay
Dád ent!!
Oo mani sáhay badal
Pa tai háterá man bitagán dardáni mayár
Bale angat cha tai
Mehrá perámósh nayán
Man wati zenday
Hamok bahrá tará yát kanán
Delá shát kanán
Ke mani sáh taw ay
Ke mani ján taw ay
Ke mani din o mani mahzab
O émen taw ay
Bale tai óstá “wati”
Chón besahdhénán delá
Chón besahdhénán delá

Mobárek Kázi

Pádshapádá gólán ent
Daryá Damkán pólán ent

Ásar bárén ché bit ent
Harkas marchán Shólán ent

Zang najant ent daryádel
Tahná dardán tólán ent

Pad nakenzit némráhá
Mohkam chó ke Bólán ent

Mardom tahná nókén ant
Donyá péshi dhawlán ent

Báju jestant némráhá
Yági kóhán gólán ent

Lépag bit ent bázén sar
Johday daryá chawlán ent

Shahray sharrangán dráhén
Aksé tai pandólán ent

Lápá sengé zut maband
Chánag goddhi kólán ent

Matth ent harkas é wahdá
Hammal péshi dhawlán ent

Salmán Hammal

Hazár bahesht bahá pa golay golábén chamm
Nadist man angat jaháná, é dhawl o dábén chamm

Anár anárá anárkáni rang bámay jalashk
Hayáay kaddahá kayl ant chetawr sharábén chamm

Man wánán mehray hadisán o mehray áyátán
Pach ant chó pákén Koráná, golay ketábén chamm

Maná wa bell man ganók án, ganókay ché bestár
Godhénant arshay hodábondá akswábén chamm

Bechár, pa cháragá, Mollá, nachent kasé póleng
Kojám gónáh ent ke chér ent cha may mawábén chamm

Ji Ár Mollá

“Shabir, é ché ant, tará gón ant?”“Pasi gond ant.”“Chónesh kanay?”“Pachán o waránesh, parchá záná?”“Mollá goshant ke gond harám ent.”“Nakanay!”“Haw, Mollá Moktár anchosh goshit.”Ájez ke nazziká óshtátagat, darráénty, “Pasay gond harám naant, molláay jenday gond harám ant.”
Incho makan bésár manárá
Incho makan bésár

Del goshay sestag arragén dásán
Ér ent mán sohrén angar o ásán

Moshkolé gránén ke nabit ásán
Gón kayá jédhán mán shapi pásán

Kamm nabit páhár
Incho makan bésár manárá
Incho makan bésár

Hánol agán gwápán wati randit
Syáh o tahárén jambaré bandit

É delá bandán cha mani sendit
Pa mani bahtá syáhié kandit

Bastag gamán enzár
Incho makan bésár manárá
Incho makan bésár

Kassi sará chó kóh naproshtag
Kégaday andóhán maná droshtag

Angat ham del man chái nashoshtag
Wassh bay Sayad bélán maná goshtag

Kayt gamán hár
Incho makan bésár manárá
Incho makan bésár

Sayad Háshomi
Bál ent del galá shézárit Ásá sáhegé pézh dárit Wazhbuén kolóhé kárit Kawsh may dámoná mán dárit Shap gón gellahay danzán ent Tahnái cherágé chárit Chammán ápsaréá bótkagTonnigén ladé del dárit Dazgatth ent zamánag ach wat Dardán mehlabén kay márit Kawláni nasib hákán ent Donyá chó botá gózh dárit Bechkand bant awaz arsáni Mir é nawbatá kay byárit Mir Omar Mir
Sapar na menzel rawán etán man
Na zer, na sáhel rawán etán man

Maná taw sad randá gwánk dátag
Man gosht “maná bell” rawán etán man

Maná gón emrózá hecch garaz nést
Na mozz, na hásel rawán etán man

Man belly delbandá tir wártag
Taw dist kátel rawán etán man

Pa sháhediá má hardo bass én
Man o mani del rawán etán man

Hamá ke dam bortant óshtátant
Man Kázi jáhel rawán etán man

Mobárek Kázi

Oo thalu thálu sharsar o zamzilmahparén
Taw chedán atkay, taw golén mehrjáná nadist
Man golén mehrján distagat shahjui saré
Chamm shódit o dastá mán giwárá moshit
Pád shódit o malmalén kwashán kayl kant
Oo bachakk espéchádarén, maná drangá ér bekan
Man tará drangá ér kanán sohrpashkén jenekk
Man tará drangá ér kanán, maná mozzá ché dayay
Yá gwaray hárá yá wati dastay sangahán
Man chón kanán hárá gón tai dastay sangahán
Man lóthán tai kushén zánsar o dokkánén gwárán
Goh mawar gohwárén mani bábóay shepánk
Sálé gón méshán, shash máh gón hinárén bózán
Man arzoni dáné bán hamá polkán rechán
Man sabzkapoté bán tará chombán chenán
Man talli kargoshké bán hamá sartallán charán
Man shepánké bán tará dazlatthé janán
Man zámori thálé bán talári lambé rodán
Man kohgorándhé bán o sarhajgán charán
Man thithlén áské bán hamá gyábán o ladán
Man sayyádé bán káyán tai gwátá rad dayán
Man tehépé bán o hamá lordán léth warán
Man naigé bán o tará lordán dar kanán
Lassahén máré bán hamá gyábán o ladán
Jógié bán o tará kárán pa damál
Man bayramén págé bán hamá sálónkay sará
Changjanén dhómbé bán tará dádán gerán
Man gwánzagi teblé bán o shágá layb kanán
Malkamut jawr bán o tará chombán chenán
Del mani kasshit day wati shahdén lezzatán
Man tai bánór án, byá mani siri kellahá

Ómar Kilkawri

Na ás gwáhit métagán, na áp bázárá rasit
Haw del bolóthit mardomay bass marg bé kárá rasit

Chincho azábi kár kant, chincho watá karyáb kant
Armán ke dehkánéay barward sardárá rasit

Ázátiay hamshámiay yakk lezzat o támé dege
É rezk pa chamdáriá har rangén sahdárá rasit

Sad ranj pa may kesmatá yakk anchén dawré zendag én
Marchán jaháná mát o pet pa zarr o kaldárá rasit

Kázi tará chi ent ke taw kóh o agárán sar janay
Kay dar pa dar bit jangalán chizé ke bázárá rasit

Mobárek Kázi

Damáné jall!
Damáné jall mani chammáni rozhnái
Mani tahnáiáni omray mósom sáhaté dam kan
Tai getrángén anárkán ázsgwárén kammokén chárán
Mani háménén zerday sraptagén yátáni hajgén poll
Mabátán kahrabárang tai kolónthén nawjawániá
Delon armán kant chó gozhnagén barwár pa tai pógasén rakkán
Pa armáné tai áski didagán chárán
Hazár tupán delá kárán
Bon ent arwáh gón arsán
Jagar rók ent gón páhárán
Man anchén zernegáhén dróshomé chammán kotag andém
Tahári dur oshtit kondhéá lonjén, nedárah kant
Mani chammáni béwábi maná pa bash bashé chárit
O borzá dur mán ázmáná jédhit máh gón estárán
Bagal nambén bant róchay
Seláhán dawr dant daryá
É tahnái ke omray mósomá dátag
Gón hecch néstá nabit ásar
É dáem hast o barjáh ent
Damáné jall mani zaymén delay barbádiay mahram
Delon band ent ke tai hennirajén mórdánagán chokkán
Homáráni abadmánén zerá bokkán
Bayán chágerd tai gomráhén báláday
Tai warnáiay ásá sochán chó kréch o agréchá
Tai thahláni maná dróhi
Tai chammáni sawgend ent
Maná bé taw dege kass nést

Mobárek Kázi

Bonósh kaddahán kaypáni zaptén, nósh Zapar
Jahánay ranj o gam o sheddatán shamósh Zapar

Kayá gón dáray gelag cha kayá ométwár ay?
Kayá gamá tai geptag? Kayá tai hósh Zapar

Bechár ke bandigán dahray próshtagant sánkal
Taw bolmá cha wati gotthá ham dar lagósh Zapar

Hatam bebit ke bahárgáh, pa má yaddhawl ent
Gamay keshár ent o dardáni rón o mósh Zapar

Bebát grandéay ámách ke sálé parrámit
Ke dáem pinag ent, golgorkay pa má hósh Zapar

Zapar Ali Zapar

Kass pahr mabandit pa dábáni golén lálán
Man zandhén radé wártag byá cha man beger hálán

Angat ham delá kahr ent ke hecch nasaggán man
Sóchókén shegánáni droshtag maná dombálán

Taw harchi goshay karzay mahrang é mani hál ent
Dazbandi o arzá án gón kásed o rabbálán

Dér ent ke yakim án man del angat ómétwár ent
Batter maná wayrán kot é nék o badén pálán

Del angaré sóchókén goptár chó ásá ant
Man ázagén thappáná per dárán wati gálán

Beh móm nabit zánán pa man tai sengén del
Sharr zánay ke say sál ent Hánol pa tará nálán

Man jazm án padá kayt ent yakk wazhdelén bárigé
Har rangá Sayad gwázén é ranj o gamay sálán

Sayad Háshomi

Zolpay nódán, chammay kaypán ráh day márá kár kaptag
Zendagiá márá bass pa yakkén kárá, kár kaptag

Dém pa démá, do pa doá shap sabáhay zánsarán wapt
Opp mabátán, man merátán pa man yárá kár kaptag

Rahsaray har danz, danzá ján shoshtag cha galá
Poll bánór ant ke lálá malgozárá kár kaptag

Pa tará warnáiay har máh o mósom tonni ent!
Byá shapé chamm o do chamm kan bétawárá kár kaptag

Meskén sargwátá mani góshán habar kot halwatá
Byá Nesár tai wástá marchi chamhomárá kár kaptag

Nesár Isop

Máhal byá dordánagén Byá ke delon delmánag ent Shap bé tará róch nabit Jend cha watá bétránag ent Bárén tákad zendag bebán Chammán mojé mán shánag ent Saht o damáné mahtal án Yásiná mollá wánag ent Dazgatth kotag man malkamit Dér ent sariná pánag ent Byá ke borawt ent pa mokim Sáh jabzag o kamzánagén Golám Hosayn Shóház

Padá jambar gamáni bandagá entMani kollay sará bechkandagá ent Man zánán ke proshit ent shishagén del Negáhá á wati kár bandagá ent É dast mán dámoná tai mán káyant Hamá róchán mani chamm gendagá ent Natrakkit parchiá bolbol tai del Kasé pollán bahárá sendagá ent Kayá bechkandet cháret Sáherárá Padá dardé delá ér nendagá ent Morád Sáher
Yarrandé Mallirá má lahté sangat neshtagatén, chamedá Hamid námén mardé goshád goshádá rawagá at. Man jost kot ke Hamid hayr ent, taw chó eshtápi ay?Goshty, “Haw adhay! Kammo nákuá wapát kotag.” Shabir Nur

Man ke shank án pa taw!
Jangá gón man mayá
Mehr jangay sará…

Del kojá dar kapit
Wáhagáná koshit
Byayt hamódá kasé
Márá dastá begipt
Chó wa tahnáiá
Tors nést at maná
Á tahárén shapán
Teblén del may godhit
Ázmáné kapit
Á cherágán koshit
Man é tahnáiá
Hardén tahná bán
Del tai yátán kapit
Balkén gón ay gón man
Balkén chér ay edá
Randá záher kanay
Káay démá mani
Dastán gollá baray
Kanday cháray maná
Chokkay péshániá
Dastá, dastá geray
O may góshá goshay
Jangá hórá rawén
Nun taw tahná naay,
Tors hejbar nayayt
Dán ke man zendag án
Barpén dastán tai
Opp kanán, garm kanán
Á zemestáni shapán
Tai samárán sará
Dánke taw wáb kapay
Tán man ágáh bán

Tán mán ágáh bán
Byayt, kassé agán
Jangá gon man bekan,
Marchi émen bobu!
Wassh o wazhdel bobu!
Wábá distag padá
Jangá man éok án
Yát at chóke hodá
Del may lóthit tará
Del may pa taw zarit
Byá oo rókén cherág
Didagán rók kan
May shapán nók kan
Beh taw grandé mabu
Beh taw dérán maras
Man tawáré beyán
Taw chó rókén gerók
Byá o jaldi beras
Taw ke jaldi rasay
Del may ágáh bit
Purah wábay tahá
Wábéá bost kan
Gendit démá wati
Ágah ay angatá
Cháragá ay maná
Man gón wasshén delé
Kandán chárán tará
Chokkán dastán tai
Taw ón cháray maná
“Taw chó shawk ay chiá?”
Man gón jostá merán!!!

Mehr jangay sará nadr bit o goshit
Byá oo didag mani! Yár jangá merit

Shahryár Balóch

Bená kan anchén áhé nátawánén del jaháná sóch
Kabassá zolmá sayyáday gón bág o bóstáná sóch

Kai bimá tará é zendagániá kotag dargór
Cha wat sargwaz é bérahmén zemin o ázmáná sóch

Sadi gwastant nesháné menzelay ham gendagá nayayt ent
Choshén galagá choshén ráhá o chóshén sárbáná sóch

Pa nánay chondhéá chóraw janózám lóg sad gólant
Choshén kawmay lajuzén, é amir o wájaháná sóch

Na elmay shawk na kawmay dósti na sodd donyáay
Choshén béjawhar o jándozz o sostén nawjawáná sóch

É badwáh ent tai, dant ent tará zérdastiay sójá
Mager pantá eshiay, wazhnayatkén dorbayáná sóch

Bekan pahréz cha é rezká ke bárt ent nang o námusá
Besend pándá golámiay é charpén chondhén náná sóch

Beband lánká bekan hemmat zamánag tézraptár ent
Naent é wahd sostiay nádán shawr o tráná sóch

Ay Sáher gapp o kessah sháeriá pa, dege báz ent
Shap o róch washtabén mahgónagáni dástáná sóch

Morád Sáher

Byá damé nendén wáhagay wasshén jannatá
Ásar ent emróz, nést wapá dawr o nawbatá

Tránagay lambá bastag o bandók ent delay
Tai hamá gapp ke taw maná gwashtag ehwatá

Wasshián nóshit pa galé harkas shakkalén
Bazhn hamésh ent ke kass nazánt darday lezzatá

Zend pa zénáli gwast zahiráni rahsarán
Del nadant gwáhi ke byayt margay sáhatá

Atkagay ér mortag gwashay ranjáni keshár
Posht kotag sad dard sabzetag mehray mishat

Mayrokay mehr o Hánolay dardán hálawén
Jost bekan Shayhá o bopors Mollá Ezzatá

Man agan barr o bédehán, bégwáh án bale
Taw kadi zánán menzelé dar gétk pa watá

Byá ométáni godhsari ótágá ent napas
Bass pa tai didá mahtal ent arwáh angatá

Pahr maband inchok pa wati baht o tálehá
Nám tai proshtag Ábeday kabray barkatá

Ábed Áskáni

Mani watan,
Gón hir o záperánén nawbatán
Pa Jangaléá sar geray
Maná bozur gón
Man éoká molur bán
É ahd didagán wati
Mán arsi trampéá
Shoházagá bebit
Zamánagáni kóhsázén chédagán
Raméz jédhagá bebant

Cha mahparé chó mehlabáni básá dar bayayt
Mani tawár ach man gishagá bebit
Mani watan maná bejédh
Maná tawár per bekan

Man eshkotag
Ke shahrán rang o rógenén
Koloh kotag tará
Mani watan maná taw del nabay

Mán didagáni némróchán
Nód bandagá bebant
Zahirwárén sinagá
Tai ás gréwagá bebit tará
Maná wati negáhay kurahá boshód
Mani watan maná begré

Cherág tand bandagá bebant
O áp zang póshagá bebit
Mani watan taw gir byá maná
Mani watan tai sáz módagá naant
Man zendag án maná bozur gón
Man éoká molur bán

Monir Mómen

Rakkán malárén bebit bechkand
Bechkand, bechkand sál bebit

Dir cha kastay mángishán
Dósti o mehray shál bebit

Rók tai chó delbandá
Bahtay mani estál bebit

Belly shahdén lonth rechant
Bénag, bénag gál bebit

Mehray namirén tách o tagá
Jigay menzel hál bebit

Mekk zahiray éréchá
Nyáday har diwál bebit

Chó wasay nangá layb makan
Bándát bit tai zál bebit

Eshkay day o zir sharr bale
Kaséá ke bonmál bebit

Mólomay kawshá mast o malár
Chétk o har chihál bebit

Mahsharay wáhag pohle serát
Miday meskén thál bebit

Wahágay ganjén dashtá Nesár
Del chó kapótá bál bebit

Nesár Isop

Sad bará sázagá padá proshagá
Man wa dam bortagán nu rad kapagá

Nun hamok poll sraptagén zaymé
Kay nedárah bekant delay kodagá

Kay edá sázagá ent emrózé
Dur gendán man sáhegé soragá

Kandagá distagesh tará balkén
Poll eshtápi butagant srapagá

Chónén háméné hecch nabit gendag
Didagáni gobáray machkadagá

Chón bechárán á máh o estálán
Man ke molmá án gón delay balagá

Yal nakortag jetáiay dámon
Hór má butagén sedag sedagá

Marchi tai lankokán badal zurit
Wahd názénkéay saray gwapagá

Kahr o mehré na ozr o nimóné
Hecch malóthit pa do habar kanagá

Má wa moshkull bayén ágán mánit
Yakk hayálé pa áhag o rawagá

Ji zemestánay mahramén ambáz
Man tai áwáz distagat badagá

Gir kayt ent, wati tahá distag
Shishagé, sengéay sará kapagá

Zendagi keshké jódh kortag, taw
Márá nádéntag pa rawag rawagá

Ji pa óstán mani darándhéhén
Ji pa bégáhay kanjalén damagá

Bell Monir kessahá makan maymay
Taw nadistag ágán delé kodagá

Monir Mómen

Ji kapót loddhók o sobakbálén
Morg zahiráni trah shakargálén

Day maná ehwálán golén lálay
Thithal o dábáni zabádmálay

Ke del mani bébud o jagar résh ent
Sar mani bésár cha gamán géshén

Prósht maná gégé bégwamén zendá
Dát ajab chakmóth jend mani jendá

Mortagén báláday ger o chilá
Ásé mán dáshtag mohkamén dhilá

Hamsar o hamrahán gesar bitán!
Kot maná bégwáh bénapén sitán

Chón shamóshán man émenén halkán
Ratkagén gwárch o áhenén talkán

Chón kanán shahjuán wati béhál
Dhaddhará sad bar chest bant chihál

Kódeki layb o mán marágáhán
Chón shamóshán man trámbalén náhán

Gir maná káyant sakk koner lobbén
Sáh hamá jáh ent ke hamód hobb ent

Bass kan kukuán morg zahiráni
Zyát tará gón ant dwá pakiráni

Cha gam o andóhán jagar trakkit
Sar golay ogbálán chetawr rakkit

Golám Hosayn Shóház

Ágahiay chammay wáb án yár man
Wáhagá tai tachk o táb án yár man

Taw mayá ke barp ent chágerday badan
Bass bechár ke máhtáb án yár man

Bit donyá gár shóházá tai
Taw ke raptay nun kojá bán yár man

Máh o estálán mani gam wantagant
Chér dátag del ketábán yár man

Hecch namantag béde yakkén dróshomá
Yár daryá, yár gyábán, yár man

Angatá gón mehrá tai hamdap nayán
Bell ke ach wat ón jetá bán yár man

Man Monir nókén gonáhé dar chetag
Bass wati paymá azáb án yár man

Monir Mómen

Chincho dur o dará borawt mardom
Dánke jenday delá borawt mardom

Syahshapá didagán bashánah jatag
Tán cherágay tahá borawt mardom

Marchi donyá goshay tai pezhgáh ent
Zánán lógá padá borawt mardom

É wadhá kass pa menzelá narasit
Keshk óshtant godhá borawt mardom

Dér ent hór ant bale nabant paywast
Sar begi* wahd yá borawt mardom

Á baheshtá mani armán kabr ant
Chón hamá métagá borawt mardom

Ach watá jestagán Monir padá
Hecch nazántag kojá borawt mardom

Monir Mómen

Má Balóch parzend én, may dayár Bólán ent
Kongorén shahidáni sardhagár Bólán ent

Eshiay bolandén tholl dán kyámatá chest ent
Rájdaptaray tákán yátgár Bólán ent

Pa wati watan mátá ásrátiay jangá
Harkasi tahá hast ent sarmarchár Bólán ent

É kalandarén kóhá kassi háteré per nést
Sarjamén mayárán cha bémáyár Bólán ent

Zendagén Balóchestán gón bahádorrén bacchán
Jawrén washnayatkán pa ásgwár Bólán ent

Dur naent watan Kázi dozhmenán cha áju bit
É habar kayá goshtag bétawár Bólán ent

Mobárek Kázi

Má gón dardán mosáper jalán bitagén
Shap tahár at pa ósté balán bitagén

Nawbatay del goshay tiréá soptagat
Téwagén ahd andóhán mán roptagat

Sohbay zébáén bayrak ke sarjahl etant
Bénagén bégahay rakk ham tahl etant

Gwátá pétkag zeré machkadag roptagant
Morgán bass mósománi gelag roptagant

Dawr nadát tonn wati hecch shanday sará
Góshá shézáretag ápbanday sará

Zendagi chó ke tawká nakot má gwará
Róch cha hónay daryáyá kasshit sará

Sietag wahd emrózay del ném bit
Máh jónáni kóhá cha andém bit

Zendagiay abétkén negáhán machár
Kass nayayt ent é wayránén ráhán machár

Nókén chádhé o kaypé maláré bebit
Golzeminá gón kawl o karáré bebit

Zenday bánóray zahirán merag lázom ent
Sangatán hay kanet sar gerag lázom ent

Gón tai zébáiay tránagán sar gerén
Ay watan róché pa taw má sad bar merén

Monir Mómen

Golay bánóriay hálesh raséntag
Padá é ázagén thappesh kodéntag

Maróchi grángwarén názáni Hánol
Man zánán, dozhmenén dóstán soréntag

Zabádbu atkagat wábá manigá
Dege sázé mani kolly zaréntag

Nayatkay gón wati shahdén zobáná
Hamok shap shir o shakkal pa taw méntag

Habar sar butag máhén dazgohárán
Paméshká pa maná murkesh mojéntag

Golay yakk zahrkanekkén cháragéá
Kalam yakpáragi bahtay naséntag

Taw dátag hál delpróshén manárá
Kalát ganjén ométáni dhoréntag

Damáné byá cha kahrén malkamitá
Pa kassh o hor janag sáhon zehéntag

Ganók o sarmáchar o mastén wáhag
Mazárbimén mani margá godhéntag

Nabit gendag maróchán pa gedáré
Radén násarpadán “dósti” hazéntag

Sayad goshtag padá chár gál marchi
Ke béganjén zahirán del kodéntag

Sayad Háshomi

Tahnáén kunjé zahir tai
É ázmánay shishagén tambuay chérá sawt jant
Dánké é donyá ágah ent dán báz dérán sawt jant
Sawtáni hir o pópalán
Gendán chó pollá sraptagant
Keshkáni delbanday sará
Kádhi malárén didgán

Tahnáén kunjé zahir tai
Mónjé wati sonthá rajit, dardé patáit bánzolán
Maymáni ázmánay sará bál ent chó arshi doldolán
Hastiay gyábánay delá
Chó ke cherágá rók bit
Har tostagén del bód kant
Har chamm kwahnén nók bit

Tahnáén kunjé zahir tai
Kayt záperánén digaray arsáni ásay nóshagá
Yakk ásheki ekráréay jigbanday tonnay próshagá
Wahm o gománán namb jant
Saht o damánán namb jant
Hóshámá bakshit zendagi
Shár o goshánán namb jant
Tahnáén kunjé zahir tai

Monir Mómen

Bell yár jangaláni tahá gár butagant
Bázár jangaláni tahá gár butagant

Sahrá ke wahdé butag mani golzeminay gam
Estár jangaláni tahá gár butagant

Chammáni shishagáni tahá sanj botkagant
O shár jangaláni tahá gár butagant

Torsé ke má kabassá kot o démáy neshtagén
Pajjár jangaláni tahá gár butagant

Didag tai zébnákiay áwázá dar kapant
Rahchár jangaláni tahá gár butagant

É rahsaráni kaptagén mohrag chagóg atant
O már jangaláni tahá gár butagant

Chont wár chamm wáhagay pollán shoházetant
Chont wár jangaláni tahá gár butagant

Sháhén nasib dróhetant rozhnáén dámonán
Darbár jangaláni tahá gár butagant

Tálán ent bétawárié damk o darán delay
Kukár jangaláni tahá gár butagant

Kóháni dard jonzetant daryáay némagá
Áchár jangaláni tahá gár butagant

Óstáni doshtagén é negáhán nun mán ché
Didár jangaláni tahá gár butagant

Má kwahn o nókén zaym wati zort o atkagén
Káthár jangaláni tahá gár butagant

Á róshnáén shahray tabibán boraw bogosh
Bimar jangaláni tahá gár butagant

Bass yár gón nabutagant má shahr yal kotag
Bass yár jangaláni tahá gár butagant

Sakrát wahday chawl janán ent mán kaddahá
Hinár jangaláni tahá gár butagant

Harchi gesar kapán ent cherágáni sáhegá
Shapdár jangaláni tahá gár butagant

Ché gón tará Monir ke wátarretay padá
Ázár jangaláni tahá gár butagant

Monir Mómen

Tai badan ke zerwáné
Tonn shishagán kortag
Ás tóshagá zortag
Delshepád dar kaptán
Borzén ahdán sar kaptán
Pa tará é béwatanán
Ázmán gwázéntag
Koll jahán gwázéntag
Tai badan ke zerwáné

————————————-

Shahr ráh nadant kassá
Del panáh nadant kassá
Chó ke tiray paymá ant
Sestag o pa taw káyant
Bass tai razá gón ent
Har dayár yal dátag
Chincho kár yal dátag

————————————

Wáb chammán sar kasshant
Chó anáréá passhant
Wáhagay hatam sabzit
Chár némá gam sabzit
Mehr o zendagániay
Kawl gón man hamráh ant
Chawl gón man hamráh ant
Tai badan ke zerwáné

Monir Mómen

Shapá sorózá adhén o maná cherágé bekan
Byá é sotkagén shahray mojá cherágé bekan

Tahár o tonni o wayránag ant mani kuchag
Manárá chammagé, pollé, padá cherágé bekan

Tawár zaymén del ant ke dochár bant o kodant
Bozur é nawbatay béwánkiá cherágé bekan

Tai kehébán wa bégáhay gwát wánéntag
Hamincho bal ke é déwánagá cherágé bekan

Monir chincho tahár ent zamánagay táleh
É shapcherágén gamay maiyatá cherágé bekan

Monir Mómen

Bé wáhag o bé mehrá ambáz makan márá
Ráhá náshonásay taw shóház makan márá

Ché butag parandóshi tai rástén kashay lógá
Má páshk kanén rázán hamráz makan márá

Kass kamm nakant jenday báláday wati bahrán
Má jend én tai jenday, megráz makan márá

Yakk omré má gwázéntag tai gezdapay tawwápá
Pa shirkenén bechkandé náráz makan márá

Kázi taw wati rájá sakk báz mazan lékay
Má ártay tahá wád én sakk báz makan márá

Mobárek Kázi

Drégatén gón taw gapp o trán makotén
Bébaháén delon zyán makotén

Agán bézár atay maná cha bale
É habar taw gón dozhmenán makotén

Mani bestár chi ent bale cha wat
Drostén mahluk badgomán makotén

Badwapái padá shegán pa sará
Ázagén del cho angarán makotén

Rad man Hánol nawártagat taw agán
Nadr o kawlig o ji o ján makotén

Band hejbar nabutagat é zobán
Kaséá gón taw hamzobán makotén

Zutt pa menzelé raséntagetant
Bédeli gón man hamrahán makotén

Dóshigén trán o marchigén zahri
Sharter at gón taw sohl o trán makotén

Sayad Háshomi

Sar kasshay negáhán baré kotthá réchay daryá
Taw ón mani hóshámay mokámán kanay daryá

Har róch taw damkáni tahá chawl jatán kot
Har shap cha cherágá wadi butagay daryá

Byá man tará wábay wadhá singárán mán chammán
Parchá gón mani kuchagay dóchán adhay daryá

Wabáni dehán krám kanánay chó bahárá
Wahmáni ladán áhuay paymá hazay daryá

É drachk gón wati sabzokén arwáhán tai ant
Dam bortagén morgáni kodóhán beday daryá

Harró tai báládá gón arsán wati shódán
Harró taw mani hóriá polkán kapay daryá

Sohbi tai chammáni tahá anchó molur at
Dóshi pa damánéá nawaptag goshay daryá

Marchi padá wáb kaptag zamánag tai wadárá
Marchi padá wátarriá shap kaptagay daryá

Monir Mómen

Man thahl án ke gón kégadá sohl o trán ent
Maná ché, zamánag agán delgrán ent

Nun tálán bant porométén delay gam
Ke á sengdel pa maná mehrabán ent

Makan gappán á kwahnén delranjiáni
Maróchán habar kawlig o ji o ján ent

Man nadr án tai yakk baré gendagá gón
Ométáni donyá padá nawjawán ent

Bogwárén wasshi mani gamjatén koll
Ke gol enshapi mayg o tai méhmán* ent

Ay chammán shomá ham kanet gapp o tráné
Gal o wazhdeliá delon nátawán ent

Man nadr án pa ái, á kawlig pa man
Na man delgrán án, na á delgrán ent

Kotant didagy band o gwashty ke Sabzal
Paché maym chó pardagá darmyán ent

Nazánán ke che bogoshán sarpad bebay taw
Do tramp ars parchá mani didagán ent

May wazhdeliá bogosh chón saggit
Mani dozhmenay del padá angarán ent

Bogosh é habar tai dapá shahd o shir bát
Sayad byá ke gón Hánolá sohl o trán ent

Sayad Háshomi

Nun del goshit
Sohbá bemann nán bégahá
Bámá bezán nán rólahá
Ché drin, ché estin, ché meskén samin
Ché golzemin!

Del chó pakiri tahmbolá
Márit o saggit hakkalá
Wáhag chó béwánkén mosáper mán jalá
Bé menzelá
Hast ent shapé, (má eshkotag)
Róché balit (anchó goshant)
Kay zánt róchá, kay shapá
Hardok hodámarzig
……….Bastag shádahay sigay sarig

Mehray hatam ábádié
Óstay koshag, ahday proshag, pa ákebatá paddarén gambádié
Yakk kahr o mehray chellahgranchén syádié
Wábáni ádénká zamánag nyádié

É nyádiá
Támór bant sarchammagay shirápén zémel
Sabzagén tall o sadapdranzén kesháráni damál
Chamm kór bant o gósh karr
“Chahmit ‘matáh’ shahmit” zarr
Ché drin, ché estin, ché meskén samin
Ché golzemin!

É nyádiá
Taw ham bahá
Man ham bahá

Del chó pakiri tahmbolá
Márit o saggit hakkalá
Wáhag chó béwánkén mosáper mán jalá
Bé menzelá

Atá Shád

Nágománi chest bant, dar káyant oppárag mani
Man dapá dárán, nabit del lahdhjanén dárag mani

Tai gamán gár án, mani rang tarretag zard o zalur
Grán kaptag dozhmen o delwáhán pajjárag mani

Hecch tará báwar nakant, pa man toshé bazzag nabit
Dozhmenán jawrénán óshtárénag ent nárag mani

Chárdah alláhigén shap tai háterá sohbon kotag
Démterá gón man nabit hecch rangá del dárag mani

Chamm pa mehr arsán réchant, lahdh jant del pa zahir
Dóst sahdhénant maná o man kodán bárag mani

Cha watá hecchi nasárán ni man o bahrig mani
Báwari gappé naent é grempoká shárag mani

Pa gedáré goddh cha man kassé begenday pa watá
Báyad ent margá cha pésar yakk baré chárag mani

Sáh mani dar nayayt Hánol tán nagendán man tará
Dorrén námá tai gerán bit shahádatay árag mani

Sayad Háshomi

Paribánzol byatkénán*Delay bálesh bogwatkénán* Wati chammá bekapténán Wati dastá berasténán Mani ópár táhápán*Mani páhár drachkénán* Tánkad pa baht o táleh bánDehé durén berapténán Bebit menzel mosámáni Sawásán pád jatkénán* Baheshtén lulián mátay Chiá jangá mayatkénán Hamá Besmel may rahdarbar Talárán trashtén tachkénán* Manzur Besmel

Dastánah o shayrán goshán, bandán tará sawt o sepat
Ché bit dege pa tai dará may sháeráni mál o mat

Áhtán pa hoshkámén morád, raptán pa nákámén delé
Bit é jahán yá á jahán, pa má ta yakk ent ákebat

Bé gendagá chárán tará, Bé máragá márán tará
Ésh ent mani zerday wapá, ésh ent mani mehráni pat

Sabz ent ke tai ent golzemin, hoshk ent ke tai ent golzemin
Ás kapit ke hawr bit, zánay wati káráná wat

Ché ent zemin, ché ázmán, ché máh, róch o kalkashán
Shát at ke cha tai kodratán tá zendag at déwánag at

Ahdáni yátgir ant goshay é gréshag o kóh o daman
Wáay delay déwánagi, wáay mani hoshkén watan

Mór o mazár médhéntagant seng o saray sawdá jatag
Jangáni ás ródéntagant pa gayratay shawkén kapan

Mehr pa bahá bitén bebit, sar pa zawál rawt ent borawt
Del kótali chié naent, man mannetag taw ham bemann

Mayg o tai hákay wapá zánag nabit sarzáherá
Man tai ométá mortagán, taw zendag ay balkén pa man

Ódá ke nódán shanzetag, bág o baháré sabzetag
Gár ant tai chammáni wáb, hoshk ant tai lontháni pann

Har gam Azizay gam naent, har darday máná chó naent
Róché pa rájá sar beger, róché pa mahnáén badan

Janán zangá janán zangá janán tai
Gerán námá gerán námá gerán tai

Golén mehráni sáchán pa man táwán
Ke bir o naptán ambázán gerán tai

Nasaggán hecch nasaggán pa tai námá
Magendát dozhmenán diwán zyán tai

Jagarjah sotkag o sajjig butag
Delá per dárán sohrén angarán tai

Na zendá pa maná diwán zaréntag
Na gón margá cha andóhán zehán tai

Padá é del pa dhawlé tróngaléntag
Golén názáni garmén góndhalán tai

Shapay cháder goshay róchay mayár ent
Ke ómán kortag áski didagán tai

Zaréntag bahbaháni chárkollé
Angat gendán ke didárá zarán tai

Tará gránén gam o andóhán geptag?
Man án angat, makan gam, démpán tai

Hazár bangán bonóshán angat hósh án
Ke mehray kihawén shahdánag án tai

Ke per kaptag jaháná mehr o dósti
Padá gón dozhmenán zangá janán tai

Mani gam wáhagay pollén mayár ent
Sepárán pa kayá gránén gamán tai

Proshit del bétawárá kass nasárit
Nakant báwar kasé gampróshtagán tai

Nasestag óstay ótágán nasestag
É rást ent gamjat o delsestag án tai

É marg o zenday kóhén páspán ent
Do sad bar Hánol man námá gerán tai

Chakotk tai bengawén bacchán gón ant
Ke dozhmen mán dárán ant ladán tai

Sayad gón zémerán gálán békattár
Padá ómán ent bél o hambalán tai

Sayad Háshomi

Dóshi wati gardesh kotag béhál zeminá
Ér atkag cha ázmáná do estál zeminá

Bárén ke kadi wátarr kanant máhay saray mardom
Pasht kaptag dege chincho bogosh sál zeminá

Lóthit ke bedant dáné wati chórahén chokkán
Kal kortag hamé mardá wati zál zeminá

Ázmánay sapar bárén chónén nawbaté byárit
Enshálah man káyán, mani sambál zeminá

É gwát ke kasshit goshay yakk shayré delá kayt
É hawr ke gwárant o keshant gál zeminá

Genday chó Zobayray wadhá harkas bebit sháer
Zánán ke nabit róch o nabit hál zeminá

Zobayr Moktár

Mana zamánagéá Razá Jahángirá jost kot ke ráji jonz chón démá shot kant.

Man passaw dát: Harkas jonzá wati bekant, chóke mani mát, mani pet, mani brát, hamé rangá mani jonz.

Razáyá maná jost kot ke é rangá jonz mahdud nabit?

Maná yád ent man passaw dát ke ennán. Parsnal (Personal) bit. Mardoméay meragá áiay hándán halás nabit. Áiay brát, gohár, chokk, nomásag, syád, sángband, sangat, dráh démá rawán kanant. Jonz hamé rangá démá rawán kant

Razáyá maná jost kotagat: pa mardoméá jonz kadi halás bit?

Man passaw dátagat: hamá wahdá ke á merit.

Taw ke mortay bezán pa tará jonz halás?

Man gosht haw.

Bezán mardoméay meragá jonz namerit? Razáyá bechkandet o jost kot.

Man ham bechkandet.

Razá mani cháragá Balóchestán Akaydhami Torbatá atkagat. Má dérán nesht, gapp jat o padá áiá gón man aksé kasshet o shot.

Marchi ke Razáay jend shotag o wati jonzay bahry pa mardomán ér kotag o démá jonzetag, man Razáyá gapp hál dayag lóthán, man áiá goshag lóthán, Razá! É rásté mardomay meragá rand jonz namerit. O bale Razá! Mardom ham namerit.

Hamé damáná yakkéá darwázag thokket o man kalam ér kot.

Darwázag pach kot. Cháret kass nést at.

Hanip Sharip

Agán man zendag án ta porsá kass marawt o mayayt
Agán namortagán, mani napas marawt o mayayt

Nabit gatth kawréá ta bay naent
Nabit tán hawr, tramp o tras marawt o mayayt

Hamé man án, hamé mani ges ent proshtagén
Nabit kaséá wák o was, marawt o mayayt

Magoshtén má á sháerá may dast pa taw henni ant
Makant gappéá hawas, marawt o mayayt

Nabit rózhnáié cha didagán zebahr bit
Naent hayálay dastras marawt o mayayt

Agán maná nazánt mahramé wati
Agán maná nadant dhass marawt o mayayt

Mani nasib wájahay gesay kochekk
Nadant kassá ás o jas marawt o mayayt

Goshant ájui ón bandié pa Besmelay delá
Goshant pach nabit kabas marawt o mayayt

Manzur Besmel

Á pirzálay sará nód shanzetag dáem
Masity roptag o kombáná ápy mán kotag

Baheshtá balkén Hawáyá esháná dátag áp
Golábay pol goshay niyatá haráb kanant

Proshit zobánay mani róchag o sochit tai del
Makan bechil mani poshtá ke dast palit ant tai

Man chappén némá natarréntag chakk wati hejbar
Man chappén dast pa kassá wati nasháortag

Man zendag án ke kadi kayt bárén marg mani
Man mortagán ke mani del tai hayálá ent

Man dóshi kaptán hayálá wati delay darday
Godhet cha wábá mani andaray kamáshén mard

Kojám sóká zeminá kothéng ródéntag
Kojám préshtagá hawráni mósomá grétag

Zamánag é wadhá Besmel tará kojá saggit
Taw shayr kamm goshay granch géshter bójay

Manzur Besmel

Gapp kan tai habar wassh ant
Chó shir o shakar wassh ant

É dhéhay ajab dhawlé
Drachkáni samar wassh ant

Taw dátag tasalláé
Nun popp o jagar wassh ant

Shap shartagán ásudag
Gwarbám o sahar wassh ant

Gón chammagán ápáni
Á kóháni gar wassh ant

Dóshi ke geróká jat
Chammáni asar wassh ant

Gámgéján Wapá kawlig
Tai tarr o matarr* wassh ant

Golmahmad Wapá

Bágén watan gol gawhari
Zerd o hayálay darwari
Mesk o zabád o ambari
Del par tai mehrán zari(t)

Má chó ganók déwánagá
Chó bolbol o parwánagá
Par taw sarán korbán kanán
Kawlig bán hayrát bán

Ahta(g) hatam pa kéhawi
Kasshit hamé wasshzémali
Sraptant kromag náz ant goli
Zarshán kant é máh wati
Estálbramshén jambari
Bágén watan gol gawhari

Má chó ganók déwánagá
Chó bolbol o parwánagá
Par taw sarán korbán kanán
Kawlig bán hayrát bán

Ji may watan tai páspán
Shér o mazár o bangaw ant
Trakki(t) jahán ach náráhán
Jombi(t) zemin o ázmán

Bématth, o bédarwari
Bágén watan gol gawhari

Má chó ganók déwánagá
Chó bolbol o parwánagá
Par taw sarán korbán kanán
Kawlig bán hayrát bán

Yátán tai del bód kant
Ach dirién ganjén gamán
Gal bi(t) jahán ach shádahán
Gal bi(t) zemin o ázmán

É ázmánén nilsari
Bágén watan gol gawhari

Má chó ganók déwánagá
Chó bolbol o parwánagá
Par taw sarán korbán kanán
Kawlig bán hayrát bán

Atá Shád

Dur estálé mán ázmáná chamit, kessah bendát bit
Andará darday jamburén ásé balit, kessah bendát bit

Kódeké nést ke zére pádán bekant mehrwánén petá
Áp ke rástiay cha sará sar gwazit, kessah bendát bit

Harkadén ke tará man perámósh bán, pahká hámósh bán
Harkadén ke tará gam mani yát bit, kessah bendát bit

Thappién shántolé wahdé kuku bekant, del mani bód kant
Hazetagén bolbolé del zeminá moshit, kessah bendát bit

Har gwará hánth bit sellén badwáh gón bampakén tupaká
Kázi wahdé ke wahday adhá mán adhit, kessah bendát bit

Zendé mabát bézendiá
Ásé kapát jahnendiá

Hambal mani hambal yalén
Byá ke padá pédák kanén

Mir Kambar o Mir Chákaré
Yá Hammal o Mir Ómaré

Káron nabant pitáriá
Pa gorrag o békáriá

Lánkán ke bandén del delá
Jazm án rasén má menzelá

Tá kad gamay ólák bén
Béhemmat o béwák bén

Ópár bale kacch o kesás
Pádáni may sestant sawás

Chammán agan band kanén
(Pa) gappán dapá zhand kanén

Pollén watan shát nabit
Shátkám golén mát nabit

Golám Hosayn Shóház

Dard warnáén pir kant máráByá ke bé taw zahir kant márá Ji pa shir sonthay bénagén rakkán Pann o mozwák o hir kant márá Kassé márá goshit ent Kóhe Morád Kassé Barray Kahir kant márá Hániay golzeminay zagrén gam Chó Moridá pakir kant márá Kázi ché ché názánán kabray tahá Jost Monker Nakir kant márá Mobárek Kázi

