Dur estálé mán ázmáná chamit, kessah bendát bit
Andará darday jamburén ásé balit, kessah bendát bit

Kódeké nést ke zére pádán bekant mehrwánén petá
Áp ke rástiay cha sará sar gwazit, kessah bendát bit

Harkadén ke tará man perámósh bán, pahká hámósh bán
Harkadén ke tará gam mani yát bit, kessah bendát bit

Thappién shántolé wahdé kuku bekant, del mani bód kant
Hazetagén bolbolé del zeminá moshit, kessah bendát bit

Har gwará hánth bit sellén badwáh gón bampakén tupaká
Kázi wahdé ke wahday adhá mán adhit, kessah bendát bit

Mobárek Kázi

Zendé mabát bézendiá
Ásé kapát jahnendiá

Hambal mani hambal yalén
Byá ke padá pédák kanén

Mir Kambar o Mir Chákaré
Yá Hammal o Mir Ómaré

Káron nabant pitáriá
Pa gorrag o békáriá

Lánkán ke bandén del delá
Jazm án rasén má menzelá

Tá kad gamay ólák bén
Béhemmat o béwák bén

Ópár bale kacch o kesás
Pádáni may sestant sawás

Chammán agan band kanén
(Pa) gappán dapá zhand kanén

Pollén watan shát nabit
Shátkám golén mát nabit

Golám Hosayn Shóház

Lewár bit yá bahár o jambar, rawán kant shap, rawán kanán man
Tai yát káyant manárá delbar, rawán kant shap, rawán kanán man

Nay atk hayálé, nay atk zahiré, na tránagé na malár o giré
Hamésh ent tahnáiáni ásar, rawán kant shap, rawán kanán man

É jang ke gón watá bená ent, é jang dán kyámatá nakotthit
Maróchiá ger dán róze mahshar, rawán kant shap, rawán kanán man

Hamá morádáni ábréchán ke darday mósom kadi nahallant
Maná hamá damk o métagán bar, rawán kant shap, rawán kanán man

Móbarekárá sharábjáhay tabá hamincho hómar kortag
Goshit dán arshá bebán agán sar, rawán kant shap, rawán kanán man

Mobárek Kázi
Balóchay baccháni hón tálán ent chár némá
Hamok gwará kongoráni jón ant
Karáchiá dán Kalát o Mandá
Begend ke diwál o damk chón ant
Cha Dashtay polkán beger dán Sendá
Balóchay delbandá ás rók ent
Pa golzeminá wati ganók ent
Kojám ges ent ke shahidéay ádgár nést ent
May sarmacháráná sad salám ent
Ke pa wati meskén golzeminá
Wati talárén sarán dayán ant
Gón jawrén badwáhá dém pa dém ant
Majál ent kammo padá bekenzant
Chó kóh barjám, chó zer tamard ant
Pa jazm jédhant
Dege benáé, bená kanén má
É hákay hakká adá kanén má

Sará kassh yakk damáné wati borzén bádgirá
Beday dróshománi dádé wati bazzagén pakirá

Tai poll chó ke sengá goshay pa man tawrenák ant
Tai gapp marchi laggant delá shelsarén chó tirá

Tará ché goshán ke chón ay rawán har kojá taw gón ay
Tará márán nazd nazdá tará chárán dir dirá

Mani jenday yakk majálé wati wáhag o hayálé
Dege náchi ant ke nacchant mán darámadáni sirá

Makan kamsharap taw mahwash badén washnayatkay démá
Wati sháerén Bashirá wati áshekén Bashirá

Bashir Bédár

Wazhbóéay hamráz ay, polláni delay trán ay
Byá ke mani máreshtay ábádén gyábán ay

Morgáni delán bramshit pádink tai óstáni
Taw ágahén emrózay porzémerén wábán ay

É nawbatay béhájat delgósh tákad dárit
Oo proshtagén kánchay gam názorkiay dastán ay

Cha nyáday shapay dastán chó mehlabá roksat bay
Chó mósomay arwáhá tákáni shamá mánay

Nun wáhagay hardo chamm béóstiay kotthá ant
Na róchay kashá gón ay, na rókén cherágán ay

É bakmalén cháráhá hóshámay sapar charké
Chó hájatá lontháni mán táséay chankán ay

Arsigén shapay nambay pádbramshéá béwánk ay
Chó roksati bechkanday, cha didagán delgrán ay

Hecch gón taw gelag nést ent, balkén é zobáná byayt
Man ach watá deltang án, balkén taw delá zánay

Monir Mómen

Shántolé gyábáná beshézári(t)
Bé tará márá zahir kant Shári

Morg cha thahlén thólián sestant
Yár cha hamráhán gesar kaptant
Sotkagén emrózay tab o maylá
Wáb cha mánáyán gesar kaptant
Zendagi bárén ché delá kári(t)
Bé tará márá zahir kant Shári

Kawsh tai bázáray baheshtnázén
Záperán shengénit hamok bégáh
Del kamátag gón mohragán réchkén
Del tará jédhit ach watá sári
Bé tará márá zahir kant Shári

Bégah o sohbay jédhah ent donyá
Bátenay chérén rang záher bant
Zendagi bestárán beshóházit
Kawl cha báládán bolandter bant
Mósomé wazhbóé beátári(t)
Bé tará márá zahir kant Shári

Aliján Dád

Mani béli mamunjá móloméá
Nawán taw gir káay mardoméá

Golábay poll sarjáhé rawán day
Zahir tai konthagé pa dróshoméá

Sechén shénkán chetag ambázán máhé
Pakiré gón kaptag tóroméá

Man hast án dráhján shogr ent hodáay
Kaláté chón rojit pa mardoméá

Ajab é nawbatay zébáén ás ent
Chó kunshá sanj máh o mósoméá

Do angar kasshet o sojdah bená kot
Agán tai námá sar kapt kuroméá

Beleppit pátuay ambázagá srén
Á pollay chudh chó ábréshoméá

Hamé golbág pánén del mani ent
Badal bit róché rang o dróshoméá

Man o taw yakkén máray wártagén én
Maná Manzur goshtag mardoméá

Manzur Besmel

Pa tará bu o bos o pa má nesháni gwáté
Dán najant zend badén margá wati shahmáté

Porseton sohbay hamok rahgwazá ehwál tai
Nay salámé, nay koloh, nay ke cha taw drahbáté

Jazm án ambázán gerant gwánkán molurén máhay
Shát o kandáná may pegray gohár o bráté

Zánán ke butag padá mesk o zabáday kammi
Tai bikáni tahá wahdé gamig ent sháté

Má hamokk tahr Wapá lóthén bale kay bakshit
Mehr pa lóth o talab, dád o deh o hayráté

Golmahmad Wapá

Taw sar geray yá jallay é jahán bass hamé mani
É zendagi ent pa merag nishán bass hamé mani
É wáhagáni jangalá kojá kojá má shot nabén
May tab bebit ta hóriá che kár yár kot nabén
É shap gwazit o sohb bit é zendagi wapá nakant
É washnayatkén nawbatáni wáb chammán ráh nakant
Berén merén pa wáhagán……. Pa wáhagán

Ráj watkár nabit ent agán, sharkár nabit 
Á ke sharkár nabit áiá sarkár nabit Chóshén watkáriay ganjáni dawárjáh ent zobánPaw taw é ganj namánit agán nadkár nabit Sayad Háshomi 21-Aktubar-1961Yakshambeh, sohbay adár: 10Bahrenay Trahjáh

Tai ke wahdé zahir zurit
Delárá dardáni tir zurit

Taw dard bakshay yá dád bakshay
Beday taw harchi pakir zurit

Mani mán kabrá bayayt jostá
Sabakké monker nakir zurit

Kadéná Cheltan bit naptay báhóth
Kadéná Bóláná bir zurit

Mani é kalmánthán wáhagáná
Kadi morádáni sir zurit

Deláni wahday kapót nálant
Mótké sabzén kahir zurit

Man nadrán Momtáz hamá damánay
Goshán man harchi bezir zurit

Momtáz Isop

Share

Man zolmay ráhá ás, delá ásáp kotag
Man ás kamátag johday sechkánén kessah
Man pollé keshtag johday talkárén lonthán
Man arsé wantag zolmáni zhandén darsán
Dán sipáráén johday dámon dargáhé
Man yági bán pa áshóbay meskén námá
Dán zolmáni rózardá róch sahrá bit
Dán sánkalbandén shap ke bámá sojdah kant
Dán pollán rangay nókén mestagé sar bit
Dán kawshá majlesbuén donyáé gón bit
Man zolmay dastá ahday gwátá gár nabán
Man nókén róchay nókén johday kandil án
Man paywast án cha sad sálá róchay rangá
Man áshóbay hónáni daryáay chawlon
Man mehray jangal ásay gón ápá shoshtag
Man Báláchay námá rozhné máhá zortag
Man Gwahrámay kanjar hónay jotkán shoshtag
Man Dódá, Hammal, Bibagr, ahday páspán ant
Man Kambar kawlé keshtag zerday tohmkárá
Chó áripén Agbar, Méngal, Hayr Bakshá man
Chó Wáhed Kambar, Háled, Bálách, Bráhondag
Man ázátiay “esme ázom” dar bortag
Man zórák án chó “Yásiná” arshay zórá
Man pédák án chó wahday ragbárén tirá
Man watwájahi rozhn o róchay páspán án
Man johday bayrakdárén zenday parmán án
Man zomzom shórák arsén mátay armán án

Rapik Nawáb

Gwátay hamráh bán
Chó tai bikáni mán shántagén wazhbóán
Gón bazén jambarán
Dém pa kóhán rawán
Mohkamén sangarán
Tankén zhimb o garán
Borzén sartholl o shatkén dhaláni sará
Sheng bán har gwará
Chó wati makkahén golzeminay shahidáni hónay wadhá
Gir kárán mazanzahragén Agbará
Koll hamá ke watan mátay ráhá shotant
Seng o dhókán man chokkán o dárán delá
Chó ke Shóházay per bastagén lacchahán
Man mabátán mani mahramén hambaló chincho jaldi shotay
Marg barhakk bale zendagi chón kanay
É sapar éoká borragi ent maná

Mobárek Kázi

Ládho ladho, ladho ládho ladho
Mani sabzá bogosh, maná wassh nabit
Dur maraw, dur manend
Maná bé taw nabit
Maná cha wat masend

Tai lógay dapá
Tai táp ent goshán
Maná gomsár kant
Jáni tai gollay neshán
Ládho ladho……

Man Sendá rawán
Shankon Lálay sará
Par taw kawlé kanán
Jáni man gwaské koshán
Ládho ladho……

Tará dárán delá
Jáni man thithok chenán
Pa taw man Jehlomay
Sóni mottán gerán
Ládho ladho…..

Mani sartáj delay
Mani hosnay hodá
Bekand tai kandagán
Shankon lakk ant bahá
Ládho ladho……

Baré taw Sassi ay
Baré Bambur án man
Baré majbur ay taw
Baré majbur án man
Ládho ladho……

Baré man Shay Morid
Baré taw Hanol ay
Man án barray kahur
Mani ás taw del ay
Ládho ladho……

Mani Kábah o dóst
Mani Kóhe Morád
Maná ér kan delá
Maná gón wat bedár
Ládho ladho……

Bezir Sarbáz tai
Jene(kk) Shiráz tai
Tai Kéch o Neheng
Jene(kk) tai Záhedán
Ládho ladho……

Golám Hosayn Shóház

Gódi!
Nazánán chiá hamé ke Balóchay ákebatay rakkénagay gapp kayt godhá maná Shahid Kámraydh Kaiyum ján gir kayt ke áiá goshtagat:

“Dán Balóchestánay possag shahidáni chokk o nomásag mabant, Balóchestán áju nabit.”

É lágar o tawángrén bámarday goshtagén hamé dánk róch pa róch wati gwáhiá dayán ent.

“Sochit hamá dár ke ásá ent,
zendagén drachká ché samá
kawsh bebit ke zerbáray hawá
shikit hamok gwátay tabá.”

Balóch ráji jonzay washbahti ent ke ostád Kámraydh Wáhed Kambar o tai áripén Wájah Shahid Gappár Lángaway johdáni barwardá azhnók bená bitagén mán Balóch ráji jonzá Lommah ján o tai kerd Balóchay daptará nagwáhit. Balóchay deléri o jang kanag áiay sareshtá mán ant. Á delér zálbulé bit ke narinagé ennán! Allam é nókén Balóch Zálbul cha shomay lékah o didánká wadi bitagén zálbul ant. Zikén zálbulá zahm zortag o aps sanj o zén kotag pa wati brátá yakk tahná pád atkag. Agan jangéá gón bitag pa wati kahól o thakká, bale hamé thakk o bólak o kothomán yakk rájé kanagá zálbulá ke yakk mocchánki pegré dayag o áiá cha choll o lógay pézhgáhá kasshag o dhanná árag, áiay hamé haddá hél dayag o budnák kanag ke á cha zánt o zánagá sarréchén wánók o senchién zálbulé jódh bit o Balóch Ráji jonzá yakk mohr o mohkamén jonzé kanagá wati kerdá pilaw kanagá ent. Jang bebit yá syásat, hardo takán yakk anchén kerdé pilaw kanagá ent ke á Balóchay gwastánká é dábá nést ent.

Shomay johdáni barward ent ke sanjáni yakk anchén háré botkag ke áiay wadi bayagá darday jambará hón do dasti gwartag. É hár ke gón sórén arsáni zerá hawár kapán ant ched o master bayán ant.

Nazánán shomárá morádbáti bedián yá gambárén jahánéay chó hastén wahday zóráká pa wati pasht kapagá nimmóné besázán o “Balóch Yakjahti Kamithi”ay wadhén pák o palgárén galéay lóth ke Balóchay ákebatay gappá kant áiá byárán sarigéay boshá bebandán o nang o námay nám zár bejanán.

Má chetawr hamé nang o námusay námá gept kanagá én? Yakké shomárá “baythi” o “bacchi” goshagá ent dege yakké nang o námusay námá kanagá ent. Nán shomá másum “baythi” o “bacchi” et o nán shomay hamá baláhén mól o morád pa nang o námus yá pa “sáhel” o “wasáel”ay wadhén watgadhén gálbandán chér tarret kant. Cha taw pad tai drostén sangat o hamkár gerag bitagant. Kódekén Golzádiay hecch hál o bud nést. É tai o Lommah jáná hawár kollén Shahid o bégwaháni johdáni barkat ent ke marchi Balóchay tawár mán jaháná proshtag o Balóch ke wati pág o padhakkahay pahrá gorunák bitag á pág o padhakkahi drost pashal ant pa wati pashaliay chér dayagá wadh wadhén nimón sázagay johdá ant.

Gódi ján!
Taw byá! Tará pa wati azhnók jódh kotagén rájá angat báz kár kanagi ent. É ráj angat báleg naent. Nóki gámán kaptagat ke tará bortesh. Balóchay kárahbanday nezóri goshay yá zórákay wák? Róche hamá róchá ke Balóchá sodd kotag ke márá yakk send o sédén dhéhé hast. má sheng o sháng én. Esháni hawári allami ent. Tán kojám saré ke chest bitag á sar janag bitag. Pedá Ahmad bebit ke Wájah Golám Mahmad, Lommah ján bit ke Mannán ján, sar ke shotagant mahluk ham namantag. Shahid Pedá Ahmaday rawagá rand dán chont wahdá bétawári mantag. “Baythi” o “bacchi”, nang o námusián gón wati wájahá Balóchárá Balóch bayagá naeshtag, jatag, choptag o shirag o móm kasshetagant o Pákestáni thóháré jódh kotag pa Balóchestánay dóshagá démá dátag dán Shahid Wájah Golám Mahmad atkag cha áiá pad pa adáré Shahid Mannán jáná dáshtagat déry nakot dáktar ján ham Shahid kanag but o Balóch rájay tahá wadh wadhén thóhár jódh byán bitant. Maydáná sarzáherá kass nést at. Pákestáná yakk anchén ajabén thóháré áort ke kassá nazántagat, drosty per retkant. É barigén bétawári haminchok syáh o tahár at ke chamm pa chammá maym nabut. Bale wahdé ke máhekáni but dán á paddar but.

Oo Balóchay tahármáhén shapáni máh o Mahrang! Byá ke bégwah o Shahidáni wáres tai rahchár ant. Byá ke thóhár róché rangéá rajénag bayag o démá árag bayagá ant pa mátén sardhegáray dóshagá. Gón wati thóhárán Balóchá répénagá bádhá ant. Byá ke má angat géshe wati aná o wati mannárénag o yakké cha domiá sawai bayagay ger o chekká én. É bari káay, yakk dege karámáté byár gón. Man hamé ke wapsagá bán kalamaway badal bass yakk dwáé, armán ke chó tará pa Balóchén nadkárán kadi choshén kandilé ke Saba at, padá balit o rók bit. Chó Mobáreká shág dant o Anwará chamit o é waptagén pilá thóhénit ke Wájah! Tará ham yakk zemmadárié é golámén rájay tahá hast. Balóch nadkár chó zikén zálbulá wati hórkén andaray chollá pishkóndhagá ent bakawle Kandil ján cha watá bégánag ent. Béde hamé say o chárén áripén kamáshán Wájah Manzur Balóch, Sháh Mahmad Mari Anwar Sájedi o sayén chárénán. Maná omét ent taw ke káay é taká allam jédhay.

Tai mán zendánay kuthiá nebeshtagén kágad pa wati yakkén Brát Náser ján o pa gohárán wahdé rasándará dist ta tai pa mátá nebeshtagén kágaday tránagá kaptán ke man gón wati proshtagén Balóchián rajánk kotagat. Taw ke mesenjará mani mennat gept, háteron wassh but. Man é kágad ham rajánk kotag. Gódi ján! Kadi dar káay o wányay o mani mennatá geray o mani delá wassh kanay? Tai é gapp ke “shomá bezánet ke shomay gohár nezór naent” lonthán pahri bechkandé shenget o man shomay pa hazárnázén watanbánórén Lommah jánay sar kanagay kárawánay tránagá kaptán wahdé Golnesáyá sapar jatagat o atkagat. Man ke hál geptant godhá goshty: “Hasá é Lommahay jend ent. Nur páky hecch makant, é Bánokay jágahá gipt. Hamáiay dhawlén malangé.”

Man kandet o gosht, “haw dánké malang o ganóké mabay pádán dásht nabay lále. Hamé pa watan ganók o áshekén washrangán Balóch ráji jonz sambahéntag pa watanay bánóriá.”

Sohbi tai josty kot, man gosht ke pa Gódiá kágadé nebeshtah kanagá án. Goshty baddhé báré salámy kan.

Zit áju bátay.

Tai nábudén rajánkár
Hasá Bejjár

Cha darén dyáréay panágirén Bonjoléá.

Delay hawáriá marchán goshay zobán proshtag
Hamé habar ke ‘man tahná án’ mán jahán proshtag

Chó wáb o ágahiá yakkén dard hamráh ent
Ke hón mangehén tégé mán didagán proshtag

Chetawrén lágarén shénké nashanzit sabzén ták
Chetawrén róch pa tonnigén sáhegán proshtag

Man ás o áp nachárán pa wáb didéá
Pa setk o jazm bogosh ke mani gomán proshtag

Kayá tán mahshará pahrézetag wati arwáh
Bogosh tai poshtá kai nám rahsarán proshtag

Bezán ke man wati arwáhay dardá sarpad bán
Mani hayál agán zémeré ladán proshtag

Man ancho eshkotag Besmel bagopte pirénán
Delay tawár ke góshán mayayt bezán proshtag

Manzur Besmel

Chó hodánedárgén did pa nasraptagén golábán
É hawasmalámén wahdá wati hájatay wadhá bán

Hamé keshk táleháni ke hawár bant damáné
Padá kay bezánt bárén, taw kojá ay man kojá bán

Man nagoshtag chósh hejbar ke may zend marg yakk ant
Man delá najédhetag ke taw wati! man pa watá bán

Mani shód sáhegá ent tai sur wasshén róch ent
Taw kojám gamá nagréway, man kojám hayálá wáb án

Pa shobén ars nód ent, pa sekén del do thokkor
Pa negáhé bon gerán man, hamá mahramá hesáb án

Manzur Besmel

Gál bongesh o bongéj jahándár o jahánay
Bé gálá jahán hecchi o bénám jahándár

Gál nám mani, nám tai, nám hodáay
Bé gálá man o taw o hodáwand moján gár

Gál bongesh ent har chizéay, gál ásár ent drostay
Gál myánjiay tawjil ent o sarkáriay gerdár

Bé gálá nabit gopt, nabit gopt nabit kerd
Gál ant ke goptár bant, goptár bant kerdár

Gál pákén ketáb ant o hodáwanday golén trán
Gál ant ke bezántesh baré pehnám baré áshkár

Gál angar o gál tróngal o gál bretkagén bir ant
Gál trápkonén tramp, sechkánén sassá gol o golkár

Sad bazhn ke selgárián gál kortagant póleng
Ganjé ke gehén gál palak shoshtag o palgár

Sayad Háshomi

Sar Sochag bénangié béásarén,
Pahk sotkénay
Ke por tai srimogén,
Dashtay garmági shamálán roptetant,
Chandheténantesh
Mán meskén kilagán
Pa madháh
Har proshtagén pódhay shamá,
Nókén zenday nókén dahlán jah jatén,
Bonshotén wámán o béráni padá
Bidh borténesh
Pa jawrén dozhmená,
Gón malandróh o mazári panjagán,
Belly chokchén o dayársóchesh kotén,
Táke
Pólengesh beshoshténant tai,
Ás day
Ás day bénangiay zendá wati,
Sharr besóch o sharr besoch
Ke sar sochag,
Sar sochag
Bénangié béásarén

Sayad Háshomi

Más ranji pa shankziriá
Gohár bi kór ach zahiriá
Dóst gambád bi sha diriá
Chó nakarzi é gehgehén embróz

Máhekán bramsh kán wati shárá
Chón! Shapá poll jant mán giwárá
Parché hoshk ay chó chellagay dárá
Chó nakarzi é gehgehén embróz

Byá ke nóshán homárién kaypán
Byá shamóshán damé gam o ranján
Byá ke áráme del damé nendán
Chó nakarzi é gehgehén embróz

Dard o dóray hesáb bi ke nabi
Eshkerén del ketáb bi ke nabi
É gyábán zeráb bi ke nabi
Chó nakarzi é gehgehén embróz

Atá Shád

May delá hollé sambahéntag tará
Bárén nakkásh chón gwapit sará

Tará bánóriá begendán, tori
Maná máré bwárt mán jagará

Mará óday cha niwagán perrént
Tai lontháni Mesrién shakará

Man wati kaddá cha nayán béhál
Kayt dapá nám mánáe habará

Taw wa hóshá ay man ganók án agan
Man watá koshtag taw chiá pa gwará

Byá bochokkán saminay dastáná
Har sabáh randit mahpariay sará

Karim Dashti

Dán dwázdah pás kot, man nazánt ke ché bwánán o Ep Es Si (F.Sc) kanagá pad ché ché wánag bit! Pa nakl Ep Es Si (F.Sc) pás but bale bézarriá man démá want nakot godhá métagá atk o práeweth eskóléá gwandhu wánént. Engrézi kammo jódh at pameshká sangatán wati eskólá jágah dát.

Wánagjáhay mókal atant. Ottalá shotán tarragá, hamódá ke man Ep Es Si (F.Sc) kotagat. Yakk shapé Dr. Shoaybá nám gept ke Ottalay Dáneshgáhá eskálarshep hast, agan taw wánay. Awalsará maná toshé ham wánagay hayál nayatk. Dáktará maná zór dát ke bwán balkén eskálarshep rasit. Man dán dérán jédhet o paysalah kot ke wánán o johd kanán ke eskálarshep berasit.

Sohb but man gosht wánán. Bégáhá man Dr. Shoayb o Dr. Majid distant. Wájah Kaiyum ham gón at. Wájah Dr. Gol Hasanay lógá shotén. Wájah Gol Hasaná gosht anni márá 5 eskálarshep dayagá ant, agan taw 5én lambaráni tahá gón kaptay godhá eskálarshep rasit, dege wadhy nést.

Dr. Shoaybá mashwarah dát ke kammo róchá boraw bwán gón, padá bechár.

Man ham tawkal kot, sohbá shotán wánagá. Sakk gal atán ke yuniá kelás geragá án bale némgádagén galié at, parcháke angat eskálarshep pakká naat.

Chizay róchay wánag o wati hamjomáetáni ápay gwáz kangá pad man paysalah kot ke wánán o eskálarshep ham gerán.

Godhá man yuniá yalaw atán, galá bál atán. Géshter wahd Yuniá gwázént. Wánagá dazmóh bitán godhá gón Dr. Shoayb, Dr. Majid o wájah Kaiyumá wahd gwast. Sangat o hamráh géshter bitant. Hamé sangatáni tahá Rapik Jaból hawár kapt o má sakk nazzik bitén. Rapik mani hamjomáet at o man wati kuthiá áort, bárén parchá maná dóst but o man áiá.

Yuniay wánagá maná báz sangatá komakk kotag. Dán zendag án áyáni kotgénán dar nayáyán.

Yuniay wánag sarjam nabut, bézarri at, bale wájah Nur Mahmad Angáriahay johdán Yuniá maná ADE dhegrié dát. Hamé dhegriay barkatá máshtharé laggetán.

Say sálá borz ent ke máshthariá laggetagán. Wánagjáhá pábandiá rawán, sakk kamm róch kazá kanán. Bale wánagjáhay rawag o páband bayagay sawab tahná mani imándári yá chokkáni wánénagay hobb o wáhag naent! Masterén sawab esh ant:

Wánénagá marawán mardom ché goshant! Mardom shegán o pogán kanant, poshtá wadh wadhén gapp bit.
Eskólá harróch sádhi mabán, sarkári apasré dawrah jant, tanká dárag bit.
Wánagjáhay métagay mardom daptará zang janant pa man mazanén jédhah o janjálé bit kant.
Wánagjáhá modám sádhi bayagay masterén sawab hamésh ant, chokk o chágerdi gehbuday gam randig ant! Pameshká man sarpad bán ke man ostádé naán. Shomá ché goshet?

Amán Habib

Kádh mani oo chádh mani
Tollos, gawlok, ládh mani
Dard, gam o áládh mani
Tará bé man parchi wassh nabit

Taw hamrah bay, oo zenday sapar
Ásan gwazit har gapp o habar
Mónján nabit bémóhén jagar
Shap drájkonén bant saht o damán
Arzán bayant ars o armán
Mawj sabáhay lahm lahmén
Tránag, yátán perrénant
Dam setth janant o serrénant
Byá róch nawasshén per gwastag
Majnun o ganókáni dashtá
Del ér goshay pa sawgáté
Ázmán o zemináni tashtá
Taw lonth sorén oo kágadrang
Man zámor baksháyán hamsang
Dán holl nabandit mestágé
Cha man wati ón ruá ger
Ji báten sózáni sázger
Maná sóch, shamósh ón yát makan

Hónay wáhag hassh nabit
Tará bé man parchi wassh nabit

Gol Mahmad Wapá

Zendagi hardén ke pa taw tang bit
Shapcherágé máh bit, mahrang bit

Émeniá nendagá naylay, ta mayl
Jang jangé, jang bit, ta jang bit

Má nagoshtag má nalóthon ájui
Má nagoshtag tupakay nal zang bit

Belly mallit hón ápay shahjuán
Bell tori wád o shakar hamsang bit

Taw gorunák ay gón bambán aythami
Esparén Ráskóh Balóchay wang bit

Dán kadi márá taw ádrah kot kanay
Zámorán tang ent kadi dán tang bit

Ché ent chamkottháni bestár o basát
É lagórán nám bit nán nang bit

Thappi o thóri ent dán ke golzemin
Chóniá sorná o cháp o chang bit

Kassé chó Ájez bebitén béwatan
Cha kojá émen pa kayp o bang bit

Majid Ájez

Tai hayál agan byayt dózehi bán man
É simsaré kassi mabán wati bán man

Shegán bájuiay shát bit kay pa wat
Maná malóth cho arwáh, zendagi bán man

Chó eshk dáémi bátená granch án
Wati shoházá dar áyán bezán tai bán man

Begend kódekén chokké cha laybuán gestá
Hamá damán delá gréwagi bán man

Bogosh ke bárén kadi mehrbán bay pa man
Bogosh ke bárén tai didagán kadi bán man

Golábay poll pa washbu hazár del sáhdhit
Watá gón dhakk maday belly harkasi bán man

Tai hayál maná kant bozerg, pir, wali
Tará ke wahdé beambázán jannati bán man

Tai zahir ke Besmel man zendag án angat
Taw trampé ars shalay gawharé zeri bán man

Manzur Besmel

Mehr yakk ráhé man shóházy kanán
Mehr yakk ráhé o yakk rahbandé

Mehray shóház kanók
Gár nabant mocchián
Sheng o shángén é jaháná bándá
Mehr yakjágah kant
Mehr dárant dráhén sahdár
Bale Ádamay mehr
Gón aglá hór ent!
Agl o mehr hór bebant
Godhá donyá chéé
Dorsén donyáyá bedárant balkén
Mehr sháhéméá chón jágah kant?
Mehrá hecch kacch o kesásé nést ent
Sáh drapshit gón mehrá
Ke á mehray nám ent
O rodit aks
Ke má jány goshén
Ján chéé?
Hamé mehray aks ent!
O wahdé mehr mabit?
Sáh nabit
Ján nabit
Zend nabit
Aks nabit
Agán gendit godhá
Mehray aksá padá mehray chammé!
Mehray chammáni becháret róká
Mehray chammáni becháret róká
Rók gendag bit hamá wahdá ke
Bekapit aksá
O bebit mehray aks
Sharr becháret hamá chammay róká

Mehr yakk ráhé mán shóházy kanán
Mehr yakk ráhé o yakk rahbandé
Man pa mehrá medhán, mehr émenié
Man pa mehrá merán, mehr émenié
Mehr yakk ráhé o yakk rahbandé

Kay ent é ráhá mani hamráh bit?
Kay ent é ráhá maná hamráh kant?
Kay maná mehray jaháná sar kant?
Kay ent ke mehray jaháná mani hamkópag bit?
Byá pa mehrá medhén, mehr émenié
Byá pa mehrá merén, mehr émenié
Á kojám ráj ent ke mehray ráj ent
Tá kadén mehray jaháná sar bén
Bale má allamiá ódá rasén
Bale balkén dérán

Mehr yakk ráhé man shóházy kanán
Mehr yakk ráhé má shóházy kanén
Má bezán dorsén ráj!
Allamiá allamiá

Hán Sáber

Wahdé ke sambahit tai bálád delbarén
May gamjatén delá chó goshay ás o angarén

Kad bárén chón dar chetag rang o dánagay
Man ché kanán satá hamá dastáni mehterén

Háké, boté yá nuré sázók kay bezánt
Bargashtag cha hodá ón wati diná káperén

Sammol gón jódhén dróshomá kant Mastá bésamá
May béwati tai dottokén báláday ásarén

Bóé rechit pa man ke Gol siri mannahé
Dranzit darámadé may sará bó o ambarén

Golám Mahmad Gol
Darday abétki ent ke delá daz janay kodit
Nun éoki, pa shayr tasallá dayag nabit

Marchán é dahray kásagá harchi hawádag ent
Báyad nun kwahnén mósomé wasshán kanag bebit

Rostag karáray sabzokén názénké bátená
Tai gellaháni shahmy belaggit, tahá merit

Har chamm ágah ent, wati wábáni gwánzagá
Bárén kojángo chórahén peryáté enserit

Róch o shapáni gwáziá, arwáh namóketag
Ensán anchén laybué, laybay tahá proshit

Sabzit tayáb, sáwadhay chawlán zahir kant
Donyá shekastén bójié loddhán kant gwazit

Hiskáragáni dasht, mani shahragá bon ent
Chó ham naent ke jangalay morgán samá mabit

Marchán é chamm, retkagén arsán wati nakant
Marchán é del hamésh ent wati drikkagán godhit

Bándátay sohrén bránz may hónay amánat ent
Kórén zeminay didagán sabzén gamé rodit

Tai yát laddh o bár bekant, métagay delá
Jédhán ke hórkén damkéá bechkandé pash kapit

Armán, má ke mósomay gári shoházetag
Kassé bayayt, gón maná gwátay padán begipt

Hálek Armán

Kay shomár kot kant borzay estárán
Andaray darday kay kesásá zánt
Kass nagendit á gwartagén tirán
Mani dhóbará pirén bitagant paywast
Zi gobárán sharr geptagat Pirkóh
Dhérah mani shabdém at moján syáhén
Dámoná kóhay jekk jat o neshtán
Mohr patát myáná zort kamarzáni
Gapp jat o kandet gón bazén rékán
Póletant bégáhi proshókén bramsh
Mádarén hankénay pedhán práhén
Shánk wati dátant man gayábén chamm
Gón kotant bibagrén delay ehwál
Gón tall o shépáni botkagén gwátá
Malkamut chó mastén lédhaway dábá
Pa man pédák at cha poshtá kóháni
Trakketant bamb o shengetant shórah
Chó dozzén sháhiná kot gorábán hinzh
Másagé bast o dah bará parrétk
Ákebat ché bit rande man dhéhay
Gón wati dózwáhán kamarbandén
Man hashim gept o paykeri neshtán
Neshtán gón Séwái jawánmardán
Chó nazánt badwáhán lagórénán
Má Balóch én o marg bahá zirén
May del Nehengáni proshtagén gwarm ant
Áhen ant dhil o kóh may bálád

Yakk gwaré Bálách at mazanmarrén
Yakk gwaré Bráhondag kasánzátén
Mekk at chó kóhá démá Nódbandag
Mocch atant warná mani chapp o chágerdá
Bacch mani tangaw o mazárbimén
Hónesh cha mallén didagán petthet
Golgesh chó káshá dráj atant zébén
Chóthawesh zarrén chó brestagén sádá
(O) barótesh chó dhangjanén zimá
Báragén myáná at katár nakshén
Kobl atant tir chó zardoki gwabzá
Kópagán sitiri kalamgóshén
Dém pa dém bitant gón sellén henzirán
Chó ragám gwartag góndhalén tirán
Shahm kot mán shépáni tahá grandán
Say shap o say róch dáshtagén jangán
Kaptagant kóháni sará dombál
Sotkagant ásán émenén arwáh

Harkas zánag bit cha wati béhá
Daste wat baksháén chetawr dhéhá
“Sakkián brát gón markabán kóshtant
Shakkalén jangáni pedhán bacchig
Pad nakenzant gón jogdhián dózwáh
Wasshián hátunén jan nóshant”
Mát dobar pédák kanat bacchán
Zendag arwáh bant rand cha margá
Hón shahidáni poll ródénant
Chón bant sengáni naps bandig
Sáhán kay ér dant mán andará kabray
Lóth nabant bandig gón tawk o zamzilán
Nay hayál band bant sengén zendánán

Sagg o ópárá hast goshant haddé
Chón bit chárag gón watá brahnag
Wardeni chié ás naent rókén
O rozhn taháriá chón bit dazgir
Drang polangáni bérasén gatth ant
Tólag o róbáhi nabant wábjáh
Taw satar wáhonday do sad lakkay
Bédel o némbondén sepáhigay
Pa dap geray Eslámay modám námá
Cherreket pádá ent wati béhi
Tai andará wáb ent Hattuén Bakkál
Mát tai Hendi náchué zánay
Sázgeré pet tai bádsháhbakshén
Bér gerag lóthay cha maná balkén
Man tará latth dátag kotag dindár
Sharriá zánay Chákarén Rendá
Jóny mán delbandá tai kall ent
Gázi mani brát ent Dhérahay mallén
Tónsah o Moltáná beger jostá
Gwastagant karn o dah sadáni sál
Gwánzagi tebl tai, pach godhant bimá
Tang naent gáméshé tai syáhén
Jóhadhán misénit watá sadbar
Róche rahmáni taw magend wábá
Cha wati bestár o goshádá gésh
‘É kóh sagárán gón geptagant mardán’
Nóshe ján chón bant chó tádalá Sendi
Zyárat o piri mard naent gwandu
Nayke awlád ant dátagén piri
Pad wati hakkáni janag zánant
Wati bérgerén pajjáray padi róchán

“Man kanán anchosh gón tará marchi”
Méd gón máhigán mán zerán johlén
Gón kahiráni shangarán lédhah
Tushter gón talláni chegerdpollán
Káiger gón hoshk o dhangarén bawndhán
Gón jengolán bánz o báragén sháhin
Taptagén róch o srumagén rékán
Ás kotagchérén lóhigi ápán
Eshker gón polpéthén poránigán”

Zir bejan emrózá wati baddhá
Wat kapay róché kótkagén kaddhá
Gósht tai jánay dir bit haddhá
Ke proshtagén oshter atk nakant laddhá
Bé tóshag o ápá shwánagé waddhá
Áyag ent tupáné zir watá chaddhá
Mani wáres ent Nattá o Lawang syád ent
Nósh kotant shir man zi panérbádén
Zir wati jarnélán kashá nádén
Ke nésh tai háshgóray trepant kádén
Ján mani Sendi jógián bastag
Dátag maná táid Kallagay shayhán
Pág mani sawgátén Mazári ant
Cháder mani shérbimén Legári ant
Bacch man Zahri ant tamanpróshén
Brát mani Rend o kópag ant Górgéj
Béli ant hangámén Raisáni
Hamrakáb Dinárén Malek Mirán
Sangar mani Mulái garén shahju
Del wati lákóthén kotag dastán
Wártag wati jenday man dobar sawgend
Man kanán káré gón tará anchén
Pa padi róchán daptará rájay
Nók bemánit yakk kessahé kwahnén
Pahr bebandant gón sénagán práhén
Mani bazzagén rájay shérdelén warná
Sawt o názénkán sharr mani námay
Sáhat o árósi marágáhán
Pa náz per bandant mani mellatay dohtar
Ladh shahidáni dráj Balóch rájay
Gón hamáyán man hór bán bándá
Pa kassá pádár nabit bélán
É doróchi zend o kudhawén emróz
Mallagé margá gón kanán anchén
Gédiá pasht géján dobar námé
Pa wati rájá nókén yátgáré
Bazhn bit badwáh o jahán gendit
(Yakk) Pirmardéá pa saránpiri
Médh chón dát gón dozhmenén mardán
Hón talambáni sáhegá tatkant
O possagán shérén narmazáráni
Báj nadát bájuén abélián
Bitant sáh áju o raptant pa sháné
Lahmokén trampán gwart talárdémán
Mardwarén Káhánay hamok shépá
Tambawén górkáhán sar padá kasshet

Kay merit góráni dhalén srombán
Chér tarray taw gón may gwargendán
Zendag bant arwáh dán bemánit zend
Marg nabit táwán bérgerén mardán
Chón kanay bandig taw sarjamén rájé
Chón janay zamzil pegr o apkárán
Syahtalár ant mani mohkamén warná
Áhen o kóhengén kalát borzén
Bánz o sháhin ant borzén kóháni
Didag ant portósén mazankóthay
Pach gerant hankéná wati mátén
Pad janant hakkán cha tará bándá
Wártaget bang taw nun mabu émen
Pa taw pédák ent malkumat allam
(O) zend tai sádén turagá bastag
Shér Balócháni makkahén mátán
Wártag sawgend o sar dobar bastag
Ke nók kanén pédá má sad hazár Agbar
Kambar o Dódáén Lawang mirén
“Bér Balócháni dán do sad sálá
Zagr o warná ent nók dodantán ent”

Golám Hosayn Shóház

Padá per gashtagant shap máhekáni
Padá yát atkag mahrangén donáni

Man zánán gwát chamá kollá shegwastag
Do róch ent bu ent hir o pópaláni

Sar o chammán ant ás o angarén chamm
Ke sawgát ant béwábén shapáni

Che róché ke amoll pa man dar atkag
Habar gishéntagy gránmáwaláni

Omét o béométi hardo dár ant
Golén goptár pollén hambaláni

Matorsénet maná andóh o ranján
Ke báron kasshetag gránén gamáni

Mani arwáhay raptárán hazénit
Golén Hánol kehéb o loddhagáni

Tai áski didagáni mennatwár ant
Mani baht o syáhi kanjaláni

Mani námá gón harkassá gerán ent
Hasaddá gésh kant jawrén badáni

Del o chammáná ráhá chér géjet
Sepah pédák ent diwán o srapáni

Masitá ham nazánán kay maná bárt
Tai borwán ke mehrábay kamáni

Bechar pa émeni sabzén bahárán
Mani lassáén áhug bédeháni

Makasshát pa tará trondén lewáré
Zardókén mórt o thithal sarshapáni

Kojá á shahdgálay bénagén lonth
Kojá é kaddah shir o shakkaláni

Sayad átár o sárt ent gwát zánán
Ke gol pédák ent mesk o ambaráni

Sayad Háshomi
Mani dóstigén gohárán o yakkolén brát Náser Ján!

Man zánán ke man shomárá chónén sakkiáni démpán kotag o chetawr shomárá drostán é kasánsáliá yakk baré padá janjálán perréntag.

Má cha 2011á é gránén jáwaráni démpán én. Bale maróchi Balócháni har lógá hamé kessah sar ent. Hardén nezór tarretet godhá wati chapp o chágerdá sayl kanet. Man sarpad án ke shomay drostáni dhobbaw modám man wat zortag, pa hamé óstá ke é gránén bár shomay kópagán mabit. Bale Balóchestáná neshtagay é wadh bit kant, balkén ched o ganter ham bit kant, pa eshiá watá deljam kanet. Zendáná may awali gendokiay sáhatá awali bará man watá shomay drostáni tahá dist. Hamá békarári o pegrmandi, padá chizáni hamá dábá áragay bésabri, hameshiá goshant hónay syádi, bale may dast chéá rasit? É ham may bahtá kaptag o hamok Balóchay bahat anchosh ent.

É kágadá man cha jélay kuliá nebeshtah kanagá án parchá ke gendokiay wahdá man hamá dróstén gapp jat nakotant ke maná janagi atant. É zend pa man yakk nókén tajrobahé. Man angat gón wati brát o gohárán mán zendánéá gapp kanagay wadh o paym dar nabortag. Man lóthán shómárá delbaddhi bedayán bale maná labz namarrénagá ant.

Ni man dhadhter bayán án o wahday hamráhiá shomá ham dhaddh bet.

Yát bedáret ke wahdé may pet shahid kanag but, á wahdi ma chetawr hór bitén o watá dhaddh kot.

Mani wáhag at ke chórawi jágahá ham shomay zend cha wasshiá sarréch bebit. Man é omét dáshtagat ke shomá beh polusay chápah o jélay darwázagá magendet. Bale may dastá ché bit?

É ázmáesh gahgiri zenday tahlén rásti ant. Balóchestáná má wati mansháay zendé gwázént nakanén. Démterá ched o gráner bit kant, ásánter nabit.

May petá é paysalah kot o watárá pa Balóchay hakkán nadr kot. O áiá rand, má drostán hamáiay pegr o lékah zortag o gón hamé johdá bandók bitagén. Ni é gránén wahdá shomárá yakké domigay hayál dáragi ent o yakké domigay kópag bayagi ent.

Beh mashamóshet: asalén wák haddh o bandáni naent, delayg ent o lékahayg ent. Watá cha tahá mohr kanet, lékahi bonyádá mohkam bebet. Yakké domigay kópag bet. Beh watá nezór bayagá maylet, o é gappá modám yát bedáret ke shomay gohár nezór naent. Nezóri may béhá mán nést.

É wahd ent mohkam bayagay, zobánay mókagay o wati Balóchén brát o goháráni hamkópagiá óshtagay.

Hodáay myár et. Hodá Balóchestánay negahpán bát. É wahdá ke man é kágadá nebshtah kangá án, nazáná ke aid kadig ent, bale shomárá o wati rájá péshagi aid mobárek goshán.

Gón nékén wáhagán

Mahrang Balóch

Mehr o dósti, wapá, dátag kamm delbará
Márá Aiday shapá dátag gam delbará

Aiday domi shapá gosht maná mardomán
Pónzá moshté bejan taw satam delbará

Marchán larzok, polóh, dawr shotant pollokay
Aidá pónzá kotag do kalam delbará

Ni hamá ent may dokkánay rózi shotag
Cha hamá róchá ér kot kadam delbará

Marchi Alláhay shogr ent ke god shoshtagy
Bázén jánbaddhiá bortag dam delbará

Dóshigén án mani chamm tahárdémag ant
Wahdé srummag kotant har do chamm delbará

Pollán Omar

Halaw.”

“Hán. Halaw.”

“Ketáb raset?”

“Haw. Marchi.”

“Chón áorty? Jágahy zánt?”

“Haw. Pawny kot. Goshty hamé dokkáná ke ketáb ér kanagi ent, é band ent. Man gosht bósht yakké dém dayán.”

“Taw mát dém nadát na?”

“Ennááán. Mát tai ketábá begendit mani jendá koshit. Tai sará gonjá zahr ent.”

“Chiá?”

“Goshit jenekkay deshtáry baráéntag.”

“Hááán? Deshtár wa taw wat yalah dát.”

“Haw bale man mátay kerrá tai námá kotag.”

“Taw zabr ay. Kárá wat kanay, námá mani kanay?”

“Chón kanán. Mát thahénagi ent.”

“Taw choshén thahénóké ay godhá márá ham thahén gón.”

“Mátay dastá dayán, tará wat thahénit.”

“Maná hayr ent. Bechár kásedá mátay dastá nadayay ke domi pádáy mapróshit.”

“Langé zánán?”

“Haw.”

“Allay. Man nazántag. Man bazzagárá dán ném kaláká hamódá óshtáréntag.”

“Parwáh nést, watigé. Agan zahm jant shayré bandit.”

“U bábi. Sháeré zánán?”

“Haw. Baláhén. Taw Karim Káseday nám naeshkotag?”

“Eshkotag. É hamé Karim Kásed ent? Man goshtag zánán anchonáén kásedé.”

“Na bábá. É asli kásedé.”

“Karim Kásed Tompá naneshtag?”

“Neshtag Tompá bale marchán tai shahrá ent. Sabz Bát Thiwiá kárá ent.”

“Godhá gendag nabit?”

“Kásedé na. Chérokái kár kant… Háháhá. Poshtá neshtag, rajánk kant.”

“Ché kant?”

“Rajánk. Translation. Taw Balóchi nazánay?”

“Zánán wati kacchá. Taw gránén Balóchi kanay, man sarpad nabán. Bale sharr ent. Bekan. Man sekkán. Taw maná róché labzé bogosh gón.”

“Maná inchok sardardi tahmbol nakant. Wat besekk. Kásedá zánay chón kotag?”

“Hán.”

“Thiwiay jenekkéá mani ketábé dátagy. Goshtagy eshiá bwán tai Balóchi sharr bit. Man Kásedárá gosht. Daut! Taw mani ketábáni sará ásheki kanagá ay? Chestá darráénty taw bárén Monir Momenay shayráni sará ásheki kanay.”

“Háháhá. Rást goshit.”

“Rást goshit?”

“Haw, taw gón man anchó kanagá ay.”

“Man baré baré jóshá bán Moniray shayré dapgál kanán bale gón taw ásheki kanagá naán.”

“Hááán. Godhá ché kanagá ent, wájah?”

“Eshk.”

“Máná yakk ent.”

“Yakk naent. Ásheki sobakkén chizé, eshk gránén chizé.”

“Háháhá. Báz zánay taw. Tai eshk ant o degeráni ásheki, haw?”

“Haw. Ásheki gón harkasá bit, eshk gón yakkéá bit.”

“Sharr ent. Sharr ent. Godhá hamá jenekkay Balóchi sharter bitag?”

“Ennán. Eshiay Balóchi beh sharr nabit.”

“Taw chón zánay? Balkén taw ham wati johdán kanagá ay?”

“Háháhá. Ennán. Kásed maná kojá wár dant.”

“Paw! É lang ham dárag nabit. Chetaw lang bitag? Balkén hamé áshekiáni sará?”

“Háháhá. Ennán. Kasániá tapéá geptag padá lang bitag.”

“Eláj nabit?”

“Ennán. Pakkáén eláj nést.”

“Mani ballok ham lang ent. Dáktar goshant nabit.”

“Darkasáni lang ent?”

“Ennán. Anni chizé sál ent. Kóndhy nabant. Dáktar goshant pahréz lóthit. Kóndhán dotal makan. Sarsolónthoki manend. Bonay badalá tahsará benend.”

“Shast o shekast.”

“Ché?”

“Shast o shekast. Balóchi batalé. Bezán mardom shast sálay ombrá rasit padá shekast o ájez bit.”

“Ennán. Anchén pirén hast sadá sar ant, angat traddagá ant.”

“Kammoké kamtery nakanay?”

“Rásti. Genezbokká mán ent sad sáli ballokéá Olempek gwázián pirénáni tách katthetag.”

“Eshiá sharr nakotag.”

“Chón?”

“Báyad ent balloká shast o shekastay hayál bedáshtén.”

“Háháhá. Taw ke shastá rasay shast o shekastay hayálá bedár. Balloká bell ke tachit.”

“Tachag piréni laybé naent.”

“Kasé tatk kant, belly tachit.”

“Moptá chiá kamáshán prósháénay? Piránasriá dege layb ham bit kant.”

“Ché? Pattái?”

“Ennán. Dege.”

“Dege kojám?”

“Wadh wadhén.”

“Kojám wadhén?”

“Hamá wadhén. Háháhá.”

“Stupid!”

“Rást goshán. Lahté layb piránsariá sharrter bant. Kasániay gappé. Márá hamsáhegé hast at.”

“Shot kessah!”

“Háháhá. Haw. Bé kessahá taw sarpad nabay. É marday jend pir at bale jany kasán at. Domi jan aty. Anchó ke sarshap but zálay kethi kethiáni tawár atk. Métagay lóg kargin o koddhu atant. Diwál o kampán nést at. Pameshká har yakkéá wati hamsáhegáni bramsh o chedhekká eshkotant. Man modám hayrán bitagán anchó ke sarshap bit é zál chiá kandit? Róchá gendány, beh nakandit.”

“Á wati kandagán shapá kotthénit na!”

“Háháhá. Haw. Mazan bitán godhá sahig bitán ke pirmardá keli kotag o áiá kandetag”

“Yááá! Keli kotagy? Chiá?”

“Anchó. Layb labái. Piriay layb hamesh ant. Mardom dege hecch kot nakant, nendit, dhéká keli kant.”

“Yááá!”

“Man pir bán anchó kanán.”

“Stupid!”

“Dege ché. Piránsariá mardom chónáyá dege kár kot nakant.”

“Kot kant.”

“Ché kot kant?”

“Taw nazánay?”

“Ennán.”

“Nóróz o Akbará ché kot? Hayr Baksh o Mámá Kadir ché kanagá ant?”

Drájkasshén béwánki…

Nágomán

Shahray tólag, shéray póshákay tahá
Halk o damk o kuchagán mán retkagant
Hák o háksháni kanán ant hargwará
Dozz o báruthi sarók o sarmachár
Zántkár o sháer o sázendakár
Ratkagén robáh o chérén narmzár
Ás mán dárant dhagár o malpadán
Zéd o sabzén kahchrán ádraw kanant
Rájay bégwáhiay randá kaptagant
Niyatesh pák ent pa zarray rópagá
Pákbáz ant chón pa drógay bandagá
May dwá ent wájahay ganjén dará
Zhandén imánesh salámat bát modám
Ke wati bégwáhiay pegrá naant

Mobárek Kázi
Har chárén lawhán gédiay
Harch bayramén tákay sará
Rájdaptará pédáwar ent
Yakk dróshomé bédarwarén
Gónápé tangah o nograhén
Yakk námé Agbar Bogthi ent
Gón sháeriay wandawán
Yakk zarnaweshtén kessahé
Mán ent jammárá delán
Dahray dagg o harch nawbatá
Karnáni pahnátá sherit
Mardé Balóché hezmé at
Pa nókén Parangán Hammal at
Mán Chágerday tahlén jáwará
É hastén dawray Chákar at
Rájay sar o sardáré at
Shére Balóchestán at á
Rakkénagá dhéhay wati
Bálesht o kóthy yal kotant
Gár o hashimáni tahá
Gatthén talángáni shamá
But kohmazáré kohdár
Galmásht kotanty daynkár
Báj médhay borty sarjamá
Sar gwast wati haysi sará
Chó Kambará butag shahid
Námy namirán kot wati
Pa randpaday bél o yalán
Tegréchy dar gept menzelay
Bandigiay lonjén shapá
Bálénty arwáhay cherág
Ájuiay dáty neshón
Óo! Golzeminay sarmachár
Ach nókparangén zálemá
Gón zórákiay zórá wati
Érjig tai sar kot nakot
Bágén Balóchestán wati
Pa makkahén mátá wati
Taw hakk wati shirmádaray
Sar nadr kot o dát o shotay
Naksh ent Balócháni delán
Kollén dayár o halkawán
Harch kallag o harch bandená
Nám tai chó shadr o arjalá
Sardár, perámósh taw nabay
Tai zend Balóchi zendé at
Margá tará srahmént nakot
Áshóbay jár ent hargwará
Taw margá pad ham zendag ay
Modám mojjati ay harch delá
Dán áju Balóchestán bebit
Dán menzelá má sar bebén
Rahshón ent tai arwáh may
Hecch pasht nakapt nám o neshán
Kwahnén Parangáni edá
(Bale) Gókpróshá angat zendag ent
Mirén Balóch Hán gón yalán
Nókén Parang ham gár bant
Á, bárig chammán andar ent
Man gendán bándátay tahá
Kóhluay kóháni shamá
Pa gédarén bél o yalán
Mánesh Agbaray bit zyáraté
Mánit Majid dán mahshará

Abdol Majid Gwáderi

Mehray soráni sá, ray, gá, má, sáz taw ay
Zaymén deláni porsózén áwáz taw ay

Márá har dam werd zobáná nám tai
Má tai gonahgárén bandah, damsáz taw ay

Sar dán boná har chizay tahá taw mawjud ay
Belly tai nawad o noh nám ant, báz taw ay

Taw Rahmán ay, Taw Sattár o Gappár ay
May pehmyánén rázáni hamráz taw ay

Baksh wati é bérahbandén Káziá
Ráh taw ay, rahshón taw ay, shóház taw ay

Poll bechkandant galá bant bál, tai námá gerant
Sarzeminay hoshk o tarrén thál tai námá gerant

Zenday hech sáhat ke cha tai kodratán háli naent
Máh názénit tará o sál tai námá gerant

Cha zerá mast ant o ommétay dayárá sar naant
Chawl kandiá proshant chihál tai námá gerant

Harkasay démay sará ALLÁH nebeshtah ent gwashay
Ke tai áshek pameshká lál tai námá gerant

Kodratáni bádsháh! Taw záher ay mán kodratán
Ázmánay báli morg pa bál tai námá gerant

Mir Omar Mir

Baniádamay eshká makap
Baniádamay keshká maraw
Baniádamá nést ráh o dar
Baniádam ent bé ráh o dar
Donyá bebit yá ákebat
Yakk ant doén pa bazzagá
Baniádamay námá mager
Baniádamay yátá makap
Baniádamá nést ent majál
Baniádamay hálay sará
Baniádamay zangá majan
Baniádamé delgerán bit
Baniádamá cha ádamé
Baniádamay óbádag ent
Baniádamárá chó majan
Baniádamay démá shegán
Baniádamay námay sará
Zenday morádán sar gwazit
Baniádamay ráhay sará
Baniádamé kayt o merit
Gón wáhagán mawjén delay
Baniádamay námá gerit
Baniádamay sáhay sará
Chó Ádamá pollé rodit
Bibi Hawáay sáhegá
Baniádamé shádán bit
Baniádamáni menzelá
Baniádamé kayt o goshit
Baniádamá nést ráh o dar
Baniádamáni menzelá
Baniádam ent bé ráh o dar
Donyá bebit yá ákebat
Yakk ant doén pa bazzagá
Baniádamé rawt gár bit
Baniádamay shóházagá
Baniádamá nést ent samá
Baniádamay zenday matá
Baniádamay palgárag ent
Kassi dege soddá naent
Baniádamay sáhay sará
Baniádamay eshká makap
Baniádamay keshká maraw
Baniádamá nést ent wapá

Ráshed Didár

Proshtagén óstáni dhanné sirkagén
Pipokéá seng mán
Badtawárén dódéá dastá kotag
O layb dárit métagá
Angarén chammán gón chárit métagá

Taw ke bár dátag
Mani chédag wati arwáhay gongén máneshá
Man tai chahrag wati chammáni lonjén gobbahá ógáretag
Taw magosh ke man kay án?
O man nadhassán hecch tará
Taw nazánay taw wati
Maiyat shamoshtag mán kojám chánthay dapá
Damk chó apsá shedán ant o gwazant
Pádmál ent Ádamay óbádagay
Bé chamm o pónzén ákebat
Thithalén wábáni sakrátá chó danzá jalletag
Man wati dóstigén chamméay tahá sar kasshetag
Dán mahsharay wábá godhet
Chó tazbiay yakk ámagén ótágéá
Sestag zamánag…
É damán o róch o máh o sál
Shengáná gesar butant cha yakké domiá
Chó mohragá
Kay bezánt ke taw kojá ay…?
Man kojá…?
Kass wati jáhá naent
Bass thithalén wábáni sakrátá chó danzá jalletag


Monir Mómen
Hón arsay badal
Sárt oppárag ent
Del chó ásá bon ent
Dard gwárant chó abrestagén jambará
Gam chó birá srapant
Bam chó kóhá kapant
May morádáni pákén jabinay sará
Dur tahnáiay lonjén wayránagá
Máhekánén shapán
Rók bant o merant tránagáni cherág
Bramsh dant tai zahiráni kandilay watth
Tai hayáláni poll zerday bágá srapant
Gir káyant maná gwastagén wahd o pás
Zerday sardaptarán
Mehray kessah halás
Del sochit békesás
Omray ásar kayá zánt é rang bit
Del chó gomnámén sardáriá tang bit
Mehr ón pársang bit
Dósti pa bahá
Eshk pa sang bit
Dahray bázárá agl o delay jang bit
Zendagi tang bit
Bétawárá proshant
Wáhagáni kalát
Del hazár bahr bit
Zendagá márá naylant jagarborrén yát
Dam barant bél o brát
Chamm chó kawrá shalant
Gam chó ásá balant
Dóst o dozhmen gal ant
Óhay bézánagi!
Wáay bécháragi!
Zár pa rad kapag
Del sochit!
Del sochit!
Del sochit békesás
Mehray kessah halás


Mobárek Kázi

Gwáderén zenday abétkén rahsará
Del gón Bátélén zahirán chér o sar
Chest bant páhár chawláni gwará
Kaptagén arwáhay átrápá proshant
Golzeminay mátén meskén hák o dhók
Ke may chammáni sártén srumag ant
Pa do kaldárá delá bakshátagant
Mát o pet, zahg o jan, o brát o gohár
Néstiá bémósomá parmátagant
Nán pendhant mán wati jenday gesá
Drostén wánendah ke hákay wájah ant
Dar pa dar pa rózgárá wándhah ant
Kay esháni gongén peryátán begipt
Kay esháni zagrén arsán dam bekant
Kay esháni dard o dórán kamm bekant

Mobárek Kázi
Dazgatth án cha sim o sanán
Neshtag laybu jódh kanán

Marchán ach taw béhál án
Marchán gón wat gapp kanán

Chamm gón pádán deltang ant
Del dróhán ent golbadanán

Wahday pódhá bórénán
Drachk o dárán shayr kanán

Dér ent tarr o gard nabit
Dér ent ke man béwatan án

Sar geragi ent, tóshag nést
Margá wati man rahn kanán

Chincho kabr bokóchán man
Dánke watárá dar bejanán

Móh nabit ke tazhnán tai
Byárán pa wat sar bekanán


Monir Mómen
Régzáré nayke gyábáné zeré
Kaddahé tonnigén paymáné zeré

Má tai chammay tahá shóházetag
Gwandhokén pézhgáhé ázmáné zeré

Moj ke nendit genday kóhay dámoná
Gozhnagén apsé o kádáné zeré

Nawbatay béwábén chammán mán kot
Daz bekaptén kadde darmáné zeré

Harkasá gón but nódi sáhegé
Bahr bobutén genday ensáné zeré

Má pa taw harróch nesht o gwaptagat
Kessahé sártén zemestáné zeré

Taw gesar butay ke sestag ach maná
Didagé ósté o mahkáné zeré

Bé tará déwánagén é del Monir
Proshtagén bójigi sokáné zeré


Monir Mómen

Ázmán dastay delá ent chó zeray ádénká
Jambari sách nabant, máh gwazant, sál gwazant
Santh shaprólahén táleh, tai estál gwazant
Sáwadhi nód nashanzant japén talláni sará
Trampoké ars nagwáhit delay walláni sará
Mósomá áp nabant tonnagén walláni keshár
Ás hoshkáwagén drachkáni badan tonnig ant
Hoshk o gimortagant poll mehlabén bágáni goláb
Sotkagant róchay zarábá cha kapótáni kodu
Trampé arsá cha zebahr ant may golén hóthag o ju
Pahk békayp ant morádáni abadmánén sharáb
Brahnag ant Ballay kahir, Kéchay chenáláni wadhá
Záperánmahparén kádháni jagar sárt nabit
Halk chamdár kadi bárén geróké shahmit
Kayt bahárgáhay golén kádh gón basshámi jodhán
Burr o bar kárant padá meskén ragámáni samar
Mehray barwardán chashant, park nakant gandag o sharr

Mobárek Kázi

Némróchá hazár kánchén róchay sará
Lásh kaptag mani
Brahnagén sáhegá
Kass namantag delá ars mósom bekant
Pa mani brahnagén láshay barbádiá gam bekant
Cháp o chawgán, chamm
Dur gár ent hatam
Del chó Korán pach ent darday rehlay sará
Wáhagay bondará
Rozhnay shaytánay ápá teláwat kanán
Róchay déwánagiá malámat kanán
Hastiá néstiay sáhay sangat kanán
Sáhegá ás mán dárán ápay tahá
Kollén chágerday chammán kyámat kanán
Gwátá zyárat kanán

Mobárek Kázi

Ás ke cha wati diday hamsáhegá
Pa dege mozhdahé
Pa dege matlabé
Apay námá
Gón polkán, gón hoshkáwagán
Ázmánay ragámán malámat bekant
Hoshk o tarr hecch mazánt
Bass wati hákemiá bezánt shehm o sharr
Ahday barbádiá hél o ádat bekant
Óstán kyámat bekant
Mán bedárit deláni zerén wáhagán
Por bekant jangalán
Shahrán torbat bekant
Háksháni bekant kuchag o kohsarán
Haw, belly békesásá sochit dahray del
Ji pa gesmarday námehrabánén delá
Pa wati chár róchi sepahdáriá
Setrén dódán bopróshit madhahdáriay
Didagán nazz bekant
Omray chamdáriá zenday sangat bekant
Hónay pákén ketábá teláwat bekant
Áp rasetag dapá
Kódek ent zérpá
Zár pa é wadhén lajbarókén napá
Pa lagóri tai ezzatá gár kant
Métagán chér o sar
Molkán angár kant
Ás ásé, wati deltabá kár kant

Mobárek Kázi


Mani Emám, mani Nur Pák, Kóhe Morád
Man bé taw paym nabán, didagén Emám Mahdi
Man zendag án pa Dokormay krámatén shirán
Mani cherág, mani kóhay makkahén menzel
Makámay menzelay rahdár “bist o hapt”ay shap ent
Hazáray shap pa Emámá, Emám o Kohe Morád
Man nadr bán gón wati cháp o zegr o chawgánán
Maná besáth ke man bé taw béwas án Mahdi
May ázrátay negah gón préshtagán bastag
Mani Morád, mani Nur Pák, Barray Kahir
Man bé taw paym nabán didagén Emám Mahdi
Manárá dast beger ke man bé taw béhayr án

Mehray sháné tará chenán o dayán
Dódmáné tará chenán o dayán

Taw ke hamráh ay zeminay keshkán
Ázmáné tará chenán o dayán

Máh o estál tai chammán wapsant
Surmadáné tará chenán o dayán

Wahd waptag sagáray sácháná
Byá kamáné tará chenán o dayán

Bell chó arsá tai kotthá berechán
Tai nesháné tará chenán o dayán

Bu kapóté o delay bastá byá
Buch o dáné tará chenán o dayán

Taw mani pádán keshk pédhátant
Man gedáné tará chenán o dayán

Parchá thahláni teláhán réchay
Nogradáné tará chenán o dayán

Belly póshit Monir may ahdán
Byá zobáné tará chenán o dayán


Monir Mómen
Tahári yátgáré buagi ent
É máhárá gobáré buagi ent

É wahmé ke koduán wábá naylit
Yá gyábáná dayáré buagi ent

Damáné bár dant hóshámay shahrá
Nun daryá régzáré buagi ent

Mán jenday andará harkas bethappit
Abétki kóhsáré buagi ent

Panáh dant dorsén waswásán deláni
É béwánki dayáré buagi ent

Tawámén omr óstán gwánzagá kant
Hamá ke pa gedáré buagi ent

Hamé ke neshtag ent chammáni tóká
Monir é tors máré buagi ent

Monir Mómen
Karpásokén bramshé mán tawárán ent báry gón
Némchammi chadhekkáé ke chárán ent báry gón

Dardé ke mani zémerán péchán ent majédhy
Zahiré ke tai kessahá árán ent bary gón

Bésodd cha wat, o wati donyáyá ganóké
Tai mohragán dábáni shomárán ent bary gón

Darday hamé dhiwá ke nakoshtag shapay gwátá
É chamm dege wábéay komárán ent bary gón

Chádhé ke tai didagay tásá ent beréchy
Torsé ke mani shahray gobárán ent bary gón

É gwát ke arwáhay sará shanzit zabádán
Sázáni delá dast samárán ent bary gón

É mósomá gónápé nakeshtag mán darigán
É óst goshay jambaré gwárán ent bary gón

Danzé ke Monir rahsarán óshtátag mácháry
Shahmé ke wati dámoná dárán ent bary gón

Monir Mómen

Bramshé déwánagén chárráhá hatam ródénit
Tarrit arwáhay wati gárén kelitán pólit

Kandag o arsán mán yakk táséá ménag lóthit
Róché róché wa maná darday talab kandénit

Ach maná dur bebit, gwátay mokámán dozzit
Kayt nazzuká ta ótágé cha ásá kasshit

Óst hankénén ganóké tai gyábán nasib
Angarén kukuán zurit, o gedáné sázit

Zémerénit wati pádinkán o jambar gwárant
Á mani dráhiá kawréay wadhá mattháit

May ganóki ent hamá o may sáray sár hamá
Chammay karkénkay tahá mehlabén sanján ménit

Enshapi nódé beshanzit, drahén didag boddhant
Enshapi ásé bojonzit, delán pédháit

Chébari wáhagay mitápá man angar keshtag
Tonn wati bénagén shénkán mani lonthán málit

Anchén shahmé Monir gyábáná rajit bázáré
Anchén bechkandé kalátáni delán tarrénit

Monir Mómen

Dán kad ganók eshkay bechárit watá borawt
Dorsén darig kór ant, tamáshá kojá borawt

Har tábay dámoná edá kabr ant del o negáh
É péchdárén damkáni táleh kojá borawt

Bell mohragén zahir madóch giray dámoná
Anchén sabakké wánén ke zután delá borawt

Tai shirkenén wadáráni hámén páshk bit
É didagáni tonn pa wábá kojá borawt

Mardom kasánén shahmé begendit, ganók bit
Taw anchó zébdár ay ke sabré sará borawt

Má tai zahiray róshenén danzay mosáper én
Kassé byayt gón má, nabit ent jetá borawt

Anchén gamé beday ke benakashit zamánagá
Bóshtit chó kóhsárá o máray wadhá borawt

Kassé maná cha wahdá jetá mánáé bedant
Pa man edá byayt na gón man chedá borawt

Monir Mómen

Pa del ke bám zarant, didagán pa mahrang ent
Hamá pa nám mayár ent pa goshtená nang ent

Zarók á pa wati sabzagén dhagár o dawár
Deláp man pa wati Zámorán ke tang ent

Man án ke anga pa man ázag ent Naliay thapp
Taw ay ke sób tai anga shakkalén jang

Ché jambaré ke goshay sáhegé bebit mán shapán
Gón róch chósh goshay driné ent hamok jang ent

Kojá ay byá oo mani darday jawharén almás
Ke ganjén bégamiá shishagén delon zang ent

Atá Shád

Man máhén Máhekán o Máhzéb án
Wati démónián pa bráh zéb án

Má zenday matlab o máná nazántag
Dayán dardé tará jáná nazántag

Pa napt o bir o gón dombál káay
Pa bálgard o goráb randá may sáhay

Tamáh o teblokén dábán polay may
Nadidén dottoki wábán polay may

Chó zahrá tai rag o jáná rechán má
Pa ájuén wátan shahmá trepán má
Chó gwádhak sraptagén háká teján má

Cherágay lilóán tráként tai del
Taw ás dát gwánzagé chamjahlén kátel

Gón bamb o aythamán atkay sarinay
Tará rozwá sharap na sharm o dinay

Taw drekkán Bábaray hámósh kanay chón
Cha katthán Hánoly perámósh kanay chón

É ganján ke watán pa ganj bakshant
Seláhán nók kanáná sanj bakshant

Dápay támá watigá sharr chashay taw
May wábá waptagén teblán koshay taw
Ni angárán bay o jal joshay taw

Mane Najmáh madháhay pahr o shán án
Pa brátán drót chó enjir tránán
Wapáay maktabá chont karn mánán
Man bráti dardá chó áyát wánán
Man mehrán mantagán dán ahd mánán
Parháday dáemi mehray zobán án

Mani mehráni hankén sabz bit ent
Balóchi goshten o har labz bit ent

É napt o bir padi nayáant, natrakkant
Man jazm án Sohrchill o Tasp rakkant
Tai sáh o napas dán ér bobokkant

Pa golrangén wati názay baheshtá
Mani dóstá pa wat hecchi naeshtag
Man hast o nést pa é hák keshtag
Wapá dástán anchosh nebeshtag

Ke shérzálé agan chó Sháziahá bit
Ta mehray dars dege andázéá bit
Zamánag sambahit o sázéá bit
Watán zébáián gón názéá bit

Má hayshén sar wati bándátá dátant
Shahidén hálawán pahrig mát ant
Tabáhi pa tai kóth o kalátán

Wáhag Nyád

Tangiay sáhatá
Jangay zagrén pedhá
Hón o hónréch bit
Gár o bégwáhiá
Latth o sháp wahdé bit
Drost badal bant rawant
Chammán jahl kanant
Góshán pokki dayant
Hakkay gappé nabit
Mardomdósti halás
Dinay dindár gong bant
Yá gón zóráwará
Hamzobán bant wati
Nendant yapattará
Pahr o shán pa goshant
Kosht o kóshi kanet
Káper ant zálem ant
Gappá sarpad nabant
Chammán pach kan Balóch
Rad mawar, rad makap
Gapp Hodáay nabit
Bim o torsé kapit
Zór o zóráwaray
Jangay zagrén pedhá
Lógán ásé kapit
Wá o záré rodit
Emróz har némagá
Mahsharé bit pa taw
Kass tai jostá nakant
Kass tai hálá nagipt
Kass tai dardwár nabit
Nay pa taw kayt kasé
Koht o armán bit
Jón kapant rahsarán
Rastaráni wadhá
Jangay zagrén pedhá
Sakkián gón bant
Jenday brát o gohár
Dóst o sangat wati
Hamdel o hamhayál
Zahg o warná o zál
Nun makan wahd zawál
Yal kan kórdidiá
Drekk pa drekká byá
Jangay zagrén pedhá

Dád Shásháni

Del tahár o zahir kambar yakk bechilé ázmán
Gozhnagén chammáni ásar, yakk bechilé ázmán

Pa watá déwánagá tai zend sakk ásán kotag
Chanké nód o do kapódar, yakk bechilé ázmán

Shahmit chó durén geróká, hoshk bit nambay wadhá
Zend o marg, o pors o sarbar, yakk bechilé ázmán

É zemin káhé ke rostag nawbatay sengi shamé
Kalkashánay tarr o mántarr, yakk bechilé ázmán

Ach tai yádáni kohdémán gwazit, rawt ent kojá
Bazzagén óstáni kótar, yakk bechilé ázmán

Mawjerén wahmáni tandán póshetag donyá Monir
Brahnagén setkáni rahsar, yakk bechilé ázmán

Monir Mómen

É tahárén shap mani bináén darday hambaló
Parchá bandit bánzolán
É keshk o dar gimortagén
Pa shahmi trampé, pa chedhekkái bolórén thokkoré
Cha ázmánay sabzokén daryáyá ádém raptagant
Byá mani bináén darday hambaló
Byá maná chó sengoké
Dastá kan, ápá dawr day
Balkén rodit bramshé, o shahmé rók bit
Taw éok ay, man éok án
O éok ent é wahd chó wayránagay
Tahnáén yakk macchi boné

(2)

Delá wa báz lóthetag
Wati zamánagay shapárá chamm per kanán bale
Wati tahá ke sar jatag
Hazár keshk kabr atant
Hazár randá gón watá
Man dhik wárt o kaptagán
Padá gón dastmóshián
Watárá dist man
Tai rang o zébay dargahá
Tará gón halwatá atán
“É shishagán bozur o
Kammén nur mán bekan beday”

(3)

Kasánokén chedhekkahé nabut
Cha jengolá sobakter ent
Wáb wahdé bál kant
Ta didagán samá nabit
Na cherág chakk janant
Na sarjahá cha halwaté rodit
Kasánokén chedhekkahé nabut
Man jédhagá atán
Morg drachkáni ke armán ant
Paché bál kanant
Hórkén chammáni koduáni darán band kanán
Sar janán waptagén damkáni tahá
Shap wati mahparán pécháná mani démá gwazit

(4)

É tahári zeré
Chamm goshay ráchen ant
Poll o estinén cháder tai
Drapshagá ent mani
Béwatén éokiay zerá
Chóke ácháréá
Byá mani didagán
Sháray lambá beband
O bebar gón watá
Yá zeray sénagá
Chó cherágá bebal
Máhay paymá becham

(5)

Por harid ent
Mani gyábánay kapótáná bogosh
Balkén nu sotkagén sénag
Ón nehádé kárant
Balkén bon geptagén peryát ón
Kárá byáant
Mani gyábánay kapótáná bogosh
Jannat o bágén koduán
Wati chammáni tahá chér dayet

(6)

Hamsapar, é taw ay
Yá tai óstay shap ent
Chó tahárén zerá
Chawl jant didagán
Sheng ent har némagá
Chóke gyábánéá
Hamsapar, byá darigán bopósh
Dán machárán kassá
Hamsapar, byá mani didagán dág day
Dán magendán watá

(7)

Chó péchdárén damkéay nasibá shap
Ke táb wárt o gár bit wati tahá
Agan é ázmán ágah ent
Godhá bogosh ke bramshé, trampé dém day
Del o negáh chórah ant
Hamé damáná thithié tawár kant
Chó ásay drachk o ápay róshnáiá
Mani tahá rodit
Rechit, proshit o gár bit
Man bramshé án, man trampé án
Tawáré án, o ásé án
Bale shap ent
O péchdárén damké har padag
Ke ér rawt taháriá

Monir Mómen

Wati borwánán Morwáred sorénit
Dege sázé delay thappán kodénit

Tai é parpokén lontháni garmi
Maná cha malkamitá ham zehénit

Choshén bahté kojá byárán ke pa man
Amol Ján shakkal o shirán beménit

Golay ábréshomén dastay samáré
Mani shór geptagén zerdá trahénit

Dapi josty nakant annun manárá
Bale man ke merán, arsán shalénit

Agán gol byayt molláay baheshtá
Man zánán jannati hurán godhénit

Amoll! Yakk zahrkanekkén cherágé tai
Delay pád atkagén bahtá nasénit

Zeyát kant ent zahirán Hánolaygán
Agán lálay watárá sambahénit

Delá mehr ent man harjáhé ke nendán
Watá krám o kehébán gón rasénit

Gon pollén kandagán thappán dawá kant
Cha áski didagán tirán shepénit

Sayad annun kehébáni pari rawt
Tai diwánay nendókán zarénit

Sayad Háshomi

(Torbat, Kéch 13-02-1955)

Hár nun métagán gerán ent padá
Darp hóshámay sar rechán ent padá

Wahday tawkal chó kadhabbá proshtag
Bánzolé jambarán adhán ent padá

Ásay drachké padá keshag lóthit
Embari hawr mehrawán ent padá

Man nun zánán ke keshká mattháit
Hamsapar kallié raján ent padá

Sayl bekan wahday niyatay rangán
Bad goshán ent, o bad kanán ent padá

Zi tai zébáiay rangán gwartag
Darday hámén pad grán ent padá

Kawsh déwánagén bégáhay Monir
Zahirán jigá mani moshán ent padá

Monir Mómen
(Yakk Bechilé Ázmán)

Nay tránagé pa dósté, nay wáhag o wapáé
Agán béwati hamésh ent, kawlig án man hodáay

Bar gasht yát zagrén, pa man jahán bar gasht
Gón at shapáná ranjay bégánahén sabáhé

Zenday baheshtén wáhag, wátarr kan o padá byá
Mani Ádamén hayál o sar sestagén Hawá ay

Byá dalwatén gománá óstáni pátheká bar
Zórwájahén amiré, námgeptén kadhodáay

Tonnigén ráhatáni mitápén golzeminá
Taw may morádén mehray tókeshk o tachkén ráh ay

Shóház mazán ke zánay, may zánt o zánagá taw
Nay bitagán badal man, taw angatá hamá ay

Golám Hosayn Shóház

Baré yakk hájaté sáyán, baré nókén gamé ménán
Maná darmán berépénit, o dardé man berépénán

Sagáré, markabé, kabré, na dáwá, na gobáré hast
Kay ent angat sorénán kant, mandilán negárénán

Hayáláni damag sabz ent, o wahmáni ramag tálán
Zemin chó ázmáná ent, o dardán shénk chárénán

É del, é mehlabén rangáni addirah salámat bát
Agan mósom bematthit, man dege nimóné bádénán

Kojám keshká á wátarrit, kojám hankéná menzel kant
Damé pésar byatkénán, yá sahté pasht bekapténán

Tai óstay táhatay setká baheshté sázetag pa man
Negáh chó sojdagá dratkant, darigán bénomázénán

Hamá armáná roshná kan, hamá kwahnén delá bálén
É shap dán menzelé bortag, cherágán nókgáménán

Monir shaydáén morgáná mani halkay amánat gón
Hatam mán bánzolán pétkag, kapótán delgyábénán


Monir Mómen

Ahdá neshtagán karnáni
Arson retkagant chammáni
Nán tai kágadé pa man kayt
Nán tai kásedé pa man kayt
Gwátá gón nabant tai drahbát
Wazhbu o zabádén sawgát
Zánán cha maná béhál ay

Sechkánén tagerd o pátán
Jódhéntant molukén mátán
Bétákén kalérán Dashtay
Lóthit del panérán Dashtay
Nangár o jog o káiger
Zébá ant dhalók o jenter
Gár ant á Balóchi diwán
Gapp o kandag o pollén trán
Zánán cha maná béhál ay

Gazz o sohru o parmáshán
Mitáp o bahári gwáshán
Sórechk o tabáheg méshi
Dóg o mastagán gáméshi
Zébdár ant shagazz gón shankán
Byá may cháragá taw gam kan
Zahirán tai ganóki zortag
Hóshá cha maná dar kortag
Zánán cha maná béhál ay

Sártén chammag o kánigán
Dehkán o shepánk pánigán
Herr o dháchiáni danzag
Basshi kókeráni shanzag
Ómán ant maná kandag tai
Meskén mahparay randag tai
Sohrui pog o jóhánán
Har shap tai gamay démpán án
Zánán cha maná béhál ay

Ómán ant maná Dashtay polk
Bé taw wassh nabit ent darmolk
Mashk o hinzakán gón dézán
Shemsh o hálaku o shézán
Gálán Aktar án sázénán
Egbál o Sharip názénán
Borz o bándhomén kádánán
Neshtag éok o hayrán án
Zánán Cha maná béhál ay

Aktar Mahmud

Zamánagárá tai zébáiá goshag lóthán
Man máhé án, na chérágé bale balag lóthán

Hamé damáná hatam kayt o bit mani mehmán
Hamé ke ach watá dhanná man dar kapag lóthán

Tai gamá gón mani jend ham sharik naent
Tai zahirá man ach wat ón pach gerag lóthán

Man sestagán cha wati maymá, mohragay paymá
Tai anárkay saray arsé án, badag lóthán

Abayd ach tai rangá dege mamánit hecch
Wati man ahdá hamá géchená kanag lóthán

Damáné pa maná atkay, zarant del o donyá
É róchá káparay jamkéá mán janag lóthán

Man zendag án ke tai gwáhiá bedant kasé
Man neshtagán, tai kolóhé watá dayag lóthán


Monir Mómen

Kay ent ke emrózay chérén rázán chó áshkárá sorénagá ent
Tai zébnákiá gón janán ent, mani tawárá sorénagá ent

Tá kad chó bérang o chádh nendán, tá kad é dámon abétk mánit
Zahiray pádinká zémerénit, gonáhé shárá sorénagá ent

Bechár zenday padardén arwáh tai rangá bandikéá gón bastag
É tonnién bégahá kapótáni har katárá sorénagá ent

Tai darday chádh ent ke gwánzagá ent jahán kollén gón rang o dábán
É chawl wápénagá ent márá, é chawl márá sorénagá ent

May jonz mahtal pa jalwahán tai, may kerd gón wáhagá tai émen
Chó pád keshká shoházagá ant, chó dast kárá sorénagá ent

Monir gwátay zaipén arwáh kai mehlabán incho shór dátag
Bechár kawshá gón lahmén krámán, é kóhsárá sorénagá ent


(Kágadé pa johday bayrakdár Shabir Ján Lakkuá)

Drót Poll!

Gón taw gapp kanag grán ent, zánay chiá? É gappá padá kanán, yabbaré edá káyán.

Begenday taw maná mazánay. Man ham tará é dábá nazántagat, agan taw gón do parpath o chár sangatá mani gesá mayatkénay. Tará Lommah Ján ráh dant, taw gón áyagá jost kanay:

“May mardom koj ent?”

Anchó taw delpahk, anchó didagén Lommah Ján o anchó Lommahay ráji sangat Golnesá! Baré baré keshk táb warant, sawásáni niyatá godhá paméshká bárén chont Lakku, chont Lommah o chont Golnesá yakké domigay wadár o dátagén zobánáni padá dán abad pasht kapant. Róche hamá róch na Lommah Ján atk o na taw chakké jat.

Poll! Má kassá tará nazántagat. Á róchi ke taw káay o bass hamé goshay:

“May mardom koj ent, márá hamé gesay dhass dayag butag.”

Golensá ham nazánt ke tai mardom kay ent, o shomá kojám damagay sangat et. Tará báz dáragay johd kanant bale padá padokki kasé kayt o gón shomá halwat kant. Shomá dar kapet. Ódá Lommah ke sar bit, godhá goshit, “É jágah á naent!“

Lakku Ján!
Shap ke róch bit godhá har shay paddar bit. Á magrabi lodh o bodhé at ke shegwast. Wahd gwazit bale lahté anchén damán pasht kapit ke dán abad mánit, o wahday zórák o béryáén ádénkay démá nám o hobbáni ayb chó kódeká lobb o samá bant o paddar bant, o hamé damán jáhé gón anchén zébáén mardomán anchosh pasht kapit ke abadmán bit, lahté pa wasshi o lahté pa koht. É damán begenday gón taw chó pasht makaptén agan tai aks Golnesáyá Simáay dastá maditén o tará pajjáhy mayáortén o magoshtén:

“Hasá! É chokk man distag. É may lógá atkag bale…”

Lakkol!
Dozhmená tará gón sangatán chér wa dátag bale shomay aksán jahán sará zortag. Dóst o dozhmen koll shomárá chó Golnesáyá sharr pajjáh kárant. Shomá áiay dastá et, bale shomay aks kárá ant. Donyáay tahá choshén rahshóné dar nayayt ke pa ráji jonzéay tabligá shomárá bogwázénit. Haminchok kár shomá kotag, dohaminchok shomay aks kanagá ant. Haminchok aziyat shomá saggagá et, dohaminchok shomay aks saggagá ant. Choshén róché nést ke shomay modámién hayrwáh, shomárá wati zenday mól o morád jódh kanókén Mámáay gedán, gón shomay aksán mán dárag nabit yá derr o dóch kanag nabit. Yakké Mámá o dómi mát o goháráni ars, o saymi shomay aks! O cha aksán pésh…

Lakki!
Shap at. Tahári at. Taklipi at. Sapar dar sapar at. Gellah o zári at. Shát o gali at. Hamesháni nyámá mardom wati basátá setth o kapé kanagá at, baddh o sar at, drang at, tonn o gozhn at, o cha géshén tonná shánag at, gári at bale mardom zendag at.

Wati tabd o wati garm atant. Wati kóh o damag atant. Wati seng o wati patth atant. Wati polk o wati dhegár atant. Máhekáni gón thithián, begáh gón shircháhán, kawr gón bozgalán, bog gón sohruán, machkedag gón brenj o gallahán. Koll eshtant o watá dir kot. Nezóri goshay yá cha watá géshén bárá chér tarrag?

Ennán, é doén naatant, tors at. Nazánán! Bale gendán ke kass nagendán. Róchay hamá diriá mardom pahk hozhgom bit. Bass yakk ósté, omété, barósahé pasht kaptag. Hamé márá drostán wátarrént kant, o wátarrénit ham. May drostáni omét bass shomay hemmat ent. É ráji jonzay tahá shahidán pad á kárá ke taw, gón rahshónén Din Ján o Záker Jáná hawár hamá kollén bandigán ke pa wati sardhegár o wati padréchay dar janag o rakkéngá cha chamán andém et o kanagá at, á kárá dege kass kot nakant. Shomay hemmat, shomay jorrat, shomay johdáni barward ent ke Balóchay ráji jonzay tawár mán jaháná jaksán ent.

Shomá é johday hakkégén jahgir et, sapir et. Á kárá ke shomay aks o pa shomá tawár chest kanókén Simá, Zarinah, Sammi o Záker Jánay másá hawár gódiay kárawán kanagá ent dege kassi kár naent. É johday bayrakdár shomá et o bass shomá et.

Shomá bai baláhén ostád atet. Wat bégwáh bitay bale sarjamén kár wati kópagán zortant. Shomá é kessahay hamá kárest et ke gón kessahay ér kapagá kessakár chó bázénéá bah o bakkadh kotag. Á sarbatag ent, nazánt ke chón bekanán ke shomay wadhá shomay aks ham chér dayag bebant. Baré honeré sázit pa Mámáay gedánay dhorénagá o shomay aksáni derragá bale na Mámá dam bárt pa gedánay bandag o shomay aksáni thangagá, na Simá bass kanant arsáni gwáragá.

Shomay aksán haminchok kimat áortag ke dozhmená hawár nádánén dóst o jangi napgirén Balóch ham shomay aksáni sawdáyá mán jaháni edáraháni démá o mán rasándaray nyádiá janagá ant. Kaséá watá mátá kotag, kaséá petá.

Rang rangén sawdáger chó dhundhwárán hamé aksáni srápá ant bale aks ant ke drostán páshk kanán ant. Ché sawdáger, ché chánuger, ché cholópakár, kolláni pattar gwátá gón ent, shomay pahk o palgárén johd o wazhnámiay démá.

Pameshká man gosht ke gón taw gapp kanag sakk grán ent. Gón taw gapp kanagá imándár bayag lóthit. Hayr! Dozhmen bit ke dozhmen o nádánén dózwáh, koll shomay johdáni démá halás ant.
Poll! Man ke Mashkatá atán, cha shomay chérén zendáná áju bitagén Balóchéá man dhikk dát. É bazzag Shamsay diwáná atkagén Dr. Balóchay rangén zandhén wánéndagé naat ke zobány charp kotén o bogoshtény, chóke man zánán, dege kass nazánt o zobány chahr dátén, hazár bébaláh tai margay drógén hály bedátén. Man Rapik Ómánay jost kot goshty man nadistag bale tai námy gept.
Turi harkas bogóshit, aks kadi mort kanant? Karn per gwazant bale aks mánant. É ancháén aks naant. Cha kahólán báláter, sarjamén rájéay armán, wasshi, wazhdeli o ájui gón shomay hamé zendagén aksán, habar kanókén aksán, goshtánk dayókén aksán bandók ent.

Modám hast bátet. Dwá ent ke gón wati aksán áju bátet. Wati kahóláni pajjiá ájuiay morádán begendátet.

Tará nadistagén mardom,

Hasá Bejjár
(Cha panahgiráni bonjoléá – 5 Márch 2025)

Jámagay zenchek, sarig o shál hónén ant mani
Miri pág o mangehén dazmál hónén ant mani

Mahsharén Kwaythah maróchi Karbalá ent, Karbalá
Pa bahárgáhi jodhé, dhokkál hónén ant mani

Béwasi gerrán án marchi ke sadhakkáni sará
Bánzol ant thappi, shekastén bál hónén ant mani

Shapcherágé ay, bebal áshóbhinárén shapán
Máh hónán michal ent, estál hónén ant mani

Kongorén baccháni hónán jánshód ent golzemin
Hennién setkáni sherk o pál hónén ant mani

Chónén bé chahr o shobénén lacchahé é zendagi
Shayr chó arsá holokkant, gál hónén ant mani

Bé neshán o dhassén kabréay tahá man neshtagán
Gezdapig o ges, dar o diwál hónén ant mani

Yakkén tirá má o Ájez thapp o thóri butagén
Yakkén kathárá gohár o zál hónén ant mani

Majid Ájez

Golay malgórán mesk o ambarénán
Kanán yát o wati kollá zarénán

Mani sostén rawáján chósh macháret
Shomárá yak pa yakká man rasénán

Agán ómán bant ent dard o armán
Gamáni porrén dombálán srapénán

Maná bass ent wati lassáén áhug
Mayáret pa man górán máhalénán

Zahiron bit per bandán do say gál
Agán bégam bayán thappán kodénán

Pa harrangé kanán nyádé gón dóstá
Ke badwáháni bahtárá nasénán

Mani kollay cherágiá bemannay
Tará cha malkamutá ham zehénán

Tará marchi pa bánóri begendán
Bale byá man tará wat sambahénán

Mani Hánol byá ke hennián tai
Wati zagrén delay hónán gón ménán

Sayad móh day delay hónán watigán
Cha chammáni rahá marchi shalénán

Sayad Háshomi

(Bolórdán, Kasarkand
Ádénagay sabáhay sará
Yakk Aktubar 1954)

Yarróché shér nádráh at, godhá áiay chárag o hálshóniá dráhén rastar shotant, tahná róbáh nashot. Shérá, róbáhay némagá kolaw rawán dát bale róbáh áiay cháragá nashot.

Shér cha nádráhiá wassh but. Yarróché shér gón róbáhá dochár kapt o goshty, “Róbáh man nádráh butagán, taw mani cháragá nayatkagay?”

Róbáhá gosht, “Wájah! Tai nádráhiay hál maná sar butag bale man hóndhá pa taw chellag kasshetag o dwá lóthetag ke taw dráh o salámat bebay. Agan man dwá malóthetén, taw narakketagatay.”

Shér cha róbáhay hamé gappá padá wassh but o róbáhy máp kot.

Do dozz atant ke á ballokay lógá dozziá shotant, wahdéke lógay tahá potertant, godhá balloká kukár kot o cha hamé dozzán yakké tahtay chérá shot o thappet. Dege yakké logay démá hazárbanday sará shot o nesht.

Cha ballokay kukár o jaggáyán hamsáheg tachán but o atkant o ballokesh jost kot, “Ché butag?”

Cha dozzáni torsá ballok hecch goshagi naat o tahná wati dasty borzá shahárt (bezán hamé goshagá at ke Hodá bezánt).

Hamé dozz ke hazárbanday sará neshtagat, é sarpad but ke balloká maná distag, dastá mani némagá shahár dayagá ent. Pameshká hamé dozzá gosht, ke “Taw tahná maná distag, tahtay chéraygá nagenday.”

Cha golay molká bé sar o sámáná shotán
É delay gamwár at, gamá sátháná shotán

Gón ganók o déwánag o shaydáén sará
Gréshag o kóh o kandhagán derráná shotán

Dozhmenén dóstá gwánk jatat, sharr yát ent maná
Cha watá brát o hambalán sendáná shotán

Delbaray nátorsén delay wáheshtay padá
Róché sad randá gón delay armáná shotán

Gón janán at gam, tirku o sikárchán maná
Hón morádáni rahsarán récháná shotán

Pésh nadásht gónáb Hanolá sakk dard ent maná
Grétagén chammé cha golay diwáná shotán

Menzelán dóstiay cha man sári kaptagén
Har gamay báré kópagán zuráná shotán

Eshkotat nádóst ent golá polláni bahár
Bágchah o poll o sabzagán sócháná shotán

Yakbaré gwátá á zabádbuay bu kotat
Moddaté shóházá golay prósháná shotán

Dóshi man estárán jadhakkókénán gwashay
Pa tai shár o pilawá sendáná shotán

Wád o sócháki kégaday yátay háterá
Ázagén thappáni sará dranzáná shotán

Atkán gón wassh o wazhdelén ommétán Sayad
Angarán léthán o jagar bréjáná shotán

Sayad Háshomi

Taháriá gamay lashkar, cherág tahná ent
Cha rozhnay ásjahá dar, cherág tahná ent

Shapay gobárén anichak satar tahárdém ent
Maná cherágay wadhá bar, cherág tahná ent

Abétk abétk goshay bé taw kollén jáh o damag
Padá kadi kanay wátarr, cherág tahná ent

É shahrá kór sarók ant o kór rahdarbar
Gelag kanay nakanay sharr, cherág tahná ent

Talab kassá na wapáay, na wáhagay ganjay
Edá mogém chadh o zarr, cherág tahná ent

Boraw boraw ke pa taw kalkashán o máh zarit
Majall majall mani delbar, cherág tahná ent

Shapá jetáiay ásá pa rozhnay chakkás ent
Kadi balit é delay char, cherág tahná ent

Man róchay sarjamén bálád Kázi sótk bale
Cha bámay sar geragá sar, cherág tahná ent

Mobárek Kázi

Shap bójigé sázag bit
Wáb cherágé hálag bit

Gwátá josté dastá ent
Daryá chón bádénag bit

Tai malgóray kaypay mojá
Bégáh chammé srumag bit

Áp kawárá nesht nakant
Ás delá pahrézag bit

Anchóke taw rást goshay
Dróg ón anchó bandag bit

Gwátá maktab matth kotag
Ásá rasm, rabédag bit

Gón má zendag bu zánay
Lahté zahr hawádag bit

Sénag halké ábádén
Mehr mabit ta kénag bit

Labzán harkas setr kotag
Gongén ahd wa chédag bit

Zébái tai ranj mabit
Del wa padá répénag bit

Incho cherágáni nyámá
Tahná shap delwárag bit


Monir Mómen

Shishagén wáb o dráhián próshay
Neshtagay proshtagén botán próshay

Kandán kandáná holkahán próshay
Anchóke jawzi dánagán próshay

Didagán dám o móchkén chetant
Taw ke wahmáni bánzolán próshay

É kalátán cheret názénant
Pa kay sawtáni mohragán próshay

Pésh dárán kayá delay chondhán
Taw wa rájáni sannatán próshay

Gazz kawray sorant tai gégáná
Parchá chó nagdén loddhagán próshay

Na hatam rang dant darig o darán
Na taw chammáni mozhdahán próshay


Monir Mómen

(Yakk Bechilé Ázmán)
Pa hóshámán trahit, basshámén zerday gamjatén Bólán
Kapant bir o srapant dombál, o sabzit surmagén Bólán

Sagáray hónchakén zeh bit ke lálén rakk, máná yakk
Bebit kádhay ke dhéhay gam, goshán má sarjamén Bólán

Zeminjombay hodábond ent, chó sáli thappiá nálit
Baniádam goshay, zórákiáni, béwasén Bólán

Kapant wáhag delay patthá chó tonnápén dhagárá tramp
Mani hoshkáwagén zerd ent, mani hoshkáwagén Bólán

Ragám ahtant, shotant ahdi, nayahtant nawbat o bári
Wadári kad, delay rahsar, kadi delmánagén Bólán

Wapá yakk, mehr yakk, armánién del yakk, menzel yakk
Pa taw Bambur bát ábád o pa man mahramén Bólán

Atá Shád

Kóh o gyábán, damk o daryá róshná
Taw cherágé ay, tai donyá róshná

Sambahant bandén darigáni nasib
Chamm salámat har tamáshá róshná

Byá zemestán póshagá ent métagá
Byá manárá ás pédhá róshná

Mortagén mardáni armánán kotant
Rotkagén kabráni dhiwá róshná

Yal nadátag man tai námay gerag
Gwátá kortag har chedhekká róshná

Sohb bósit shengén malgórán tai
Shap chedá raptag, nun pád á róshná

Pésará man pa taw bálet del wati
Butagant estál randá róshná

Taw ke jonzay, jonzant máh o róch ham
Tai mosáper, kawshay har tá róshná

Drapshay taw wábáni hankéná wati
Man wati kawláni démá róshná

Harkojá chárán Monir gendán watá
Mehr tai ádénkay paymá róshná


Monir Mómen

Tonnigén keshké ay, na shepádén cherágé ay
Gón didagán natránay, che paymén cherágé ay

Sóhán kant seláhán pa taw gwát har shapá
Tahnáén métagéay ganókén cherágé ay

Chóke gerók shahmay o chó zémerá bojay
Bandigén shántolé ay ke bálén cherágé ay

Har maiyatén darigá tai bramsh sraptagant
Gwátáni hamzobán ay, malangén cherágé ay

Didagzebahrén mósomá sanj butagay
Enjirén sháhadháni shodikén cherágé ay

Tai sáhegá madrapshant mani dard chón kanant
Pormehrén didagé ay, tabibén cherágé ay

Nun gellaháni danz rodán ant tai sáhegá
Dódáni kwahnén halká nawáén cherágé ay

Har pás bálán man tará arwáhay máneshá
May gwastagén shapáni taw wábén cherágé ay

Hóshámé bar kanán ent Monir didagán mani
Rozhnáén nur ay taw tanakkén cherágé ay


Monir Mómen

Ars chammán natrahant, dard delá paym nabit
Anchén sohbé ke pa yakk sahté shapá paym nabit

Del wa trakkit ke badwáhagá ambáz taw ay
Óhe bátán ke mani hósh o samá paym nabit

Anchén chizé ke na ommét abad gár azal
Chónén nimóné ke pa mehr o wapá paym nabit

Saron kawlig hamá sáhatay nódi shanzán
Bik shengant kojá gwát, kojá paym nabit

Wahd béhájatén ósté ke modám béóst ent
Sar pa sengé nazarit, del gón delá paym nabit

Náletag gón maná Morgápay kapótán sohbi
Hónay tupán bebit, jang pa salá paym nabit

Zend chamdár pa ambázagay garmén kaypán
Mehray pendhók tai tonn o shodá paym nabit

Á ke Armán sadán sál nakaptag yátán
Marchán Armán pa taw sahaté hamá paym nabit

Hálek Armán

Nálán ant dege rangé, marchi é delay shántol, dardáni sapar grán ent
Má sestag o dawr dátant, zahiráni drahén bánzol, wátarr nun dobar grán ent

Bass wáhagay nyádiá, zerdáni bebit sawdá, mehráni badal ché bit
Tai gawharén zahiray, may bématthén gamáni moll, pa tangah o zarr grán ent

É gatth o rabad keshk ant, é kóh tai rahshón, haw kammé boraw démá
Dán pád rawán ant tai, dán hast ant deláni holl, é ráh satar grán ent

Nyádáni shapay menzel chont karn hamá dém ent, óstáni kadam proshtant
Barjáh namantag nun nádráhén delay tahmbol, é sabr pa bar grán ent

É suchenén dardáni aksá chón zobán kasshit, gón man ta nabit kessah
Sanginén shapáni gam, názorkén sabáhay poll, tai mehray habar grán ent

Monir Momin

Zaymén bárigéay óst páspán atant
Ágahén dardé at, wábén armán atant
Gwát bandig atant mán é halk o darán
Morg harjáh ke sar geptant zendán atant
Nawbatay del pa rozhnáén chammé zaret
Máh o estál bandén darigán atant

Chó shapá sheng o talán at tahnáié
Dóstáni chedhekkah mecháchán atant
Jang mahrangéay mehlabén dráhi at
Chó golay mahparán zahm sáchán atant
Proshtagat wahday ádénk gyábánéá
Chammán surat delán nyád ómán atant

Émeni wáb o rástiay hamráhiá
Má sapar kot pa mahgónagay dráhiá
Dur dáshtag cha harrangén nádráhiá
Surmagén hák tai mohkamén gwáhiá
Zikkén marká cha marchigén bégwáhiá

Monir Mómen

Sar mager Máhal róche rózardá
Gésh makan dardigén delay dardá

Taw maná anchó mán hayálán ay
Chó janózámé yát kant mardá

Jánay haptádén band pa taw nadrig
Kahrén garmág o yá shape sardá

Hón bant barp o ars bant angar
Byá begend eshkay ráhay barwardá

Béwatén dahr o karrén emrózá
Esh nakant kassé gongén áhsardá

Chó goshay Momtáz kass napahrézit
Gamjatén zerday shirkenén dardá

Momtáz Isop

Tachant nód o daryá tachit zendagi
Kadi bárén tyábá rasit zendagi

Cha sargwápay dastáni zórákiá
Tai mudé sedit, may sedit zendagi

Á wahdé ke polláni saylá borawt
Gón nódáni trampán kapit zendagi

Man dehkánay dastáni korbán bán
Keshit malkamutá, rodit zendagi

Maróchán man bé matlabá zendag án
Ke bé taw maná dóst bit zendagi

Damáné chá margá perámósh bán
Padá dast o pádán adhit zendagi

Man emrozá anchén wadhé proshtagán
Delá dar kanán ham kodit zendagi

Man kabrá shotán dán tai shóházagá
Tará dit man Dhawli, nadit zendagi

Dhawli Bég
3 Nawambar 2007 (Zemintók)

Koj ent menzel, kojá mosáper, sapar pa hóshámay ars grán ent
É némbálén delay kapódar cha némrahá gesar kapán ent

Hamé ke shengant nód o sáwadh, shobén bit zolp botkagant tai
Bojant bégáhay rang o rólah, gomán bit sheng tai goshán ent

Na róch hamráh ent sáhegáni, na sáhegán bit pa rahgwazián
É zendagi chónén áshnáé, na merhbán ent na badgomán ent

Á názbuén badan ke wáb ent may hayáláni réksháná
Á shahdgoptárén máhay darwar ke máh o sáláni dráhián ent

Baháray rangán gón róch dar kayt, maraw bejall bass damáné mahtal
Sabáhay bánór dar kapán ent, shapay janázah mán kópagán ent

Modám kayt sangatáni yádá, hodá salámat bekant Dádá
Magosh ke bégwáh ent zenday ráhán, magosh ke bénám o bénéshán ent

Ali Ján Dád
